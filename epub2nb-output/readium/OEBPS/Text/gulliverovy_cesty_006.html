<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Gulliverovy cesty</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h1 class="mlpuroven1zvlastnipripady">Dopis kapitána
Gullivera&nbsp;příbuznému Sympsonovi</h1>

<p class="mlptextbez1radku">Doufám, že se s ochotou veřejně přiznáte, když budete
o to požádán, že jste na mne mocně a často doléhal, až jste mě přiměl k tomu,
abych vydal velmi rozvláčnou a nepřesnou zprávu o svých cestách. A že jsem Vám
nařídil, abyste zjednal mladé pány z obou našich univerzit, kteří by ji
uspořádali a slohově opravili, tak jak to udělal na mou radu můj příbuzný
Dampier s knihou zvanou Cesta kolem světa. Ale nepamatuji se, že bych Vám byl
dal souhlas k tomu, aby se něco vynechalo, tím méně, aby se něco doplnilo. Toho
všeho se zde nadobro zříkám. Tak třeba ve vyprávění o akademii vynálezců a v některých
partiích o rozmluvě s mým hvajninimským pánem jste buďto hlavní okolnosti
vynechal, nebo je tak zestručnil a pozměnil, že své dílo ani nepoznávám. Když
jsem se Vám dříve v dopise o něčem takovém zmínil, ráčil jste mi odpovědět, že
se bojíte někoho urazit. Ale jak se mohlo vztahovat, prosím Vás, něco, co jsem
říkal už před tolika lety a skoro na pět tisíc mořských mil daleko, v jiném
mocnářství, na některé Jahuy, kteří prý teď vládnou stádu? Zejména v době, kdy
jsem ani nemyslil na to neštěstí, že budu žít pod jejich vládou, ani se ho
nebál? Což opravdu nemám proč stěžovat si, když vidím, jak Hvajninimové vozí
zrovna tyto Jahuy na voze, tak jako by oni byli dobytek a tito rozumní tvorové?
Věru, hlavní pohnutkou k tomu, abych se sem uchýlil do ústraní, bylo mi to,
abych neměl na očích tu ohavnou a hnusnou podívanou.</p>

<p class="mlptext">Tolik jsem pokládal za slušné říci Vám, pokud se týče Vás a důvěry,
kterou jsem ve Vás skládal.</p>

<p class="mlptext"><span class="calibre4">Dále si stěžuji na vlastní
nedostatek soudnosti, že jsem podlehl naléhání a nesprávným důvodům Vašim i několika
jiných a že jsem nadobro proti svému lepšímu názoru svolil, aby se mé Cesty
vydaly.</span></p>

<p class="mlptext">Vzpomeňte si prosím na to, jak často jsem Vám připomínal, když
jste kladl důraz na pohnutku veřejného blaha, že Jahuové jsou živočišný druh,
který nelze naprosto napravit poučováním nebo příklady. A ukázalo se, že je to
pravda. Neboť místo aby už byl konec všem přehmatům a špatnostem aspoň na našem
ostrůvku, jak jsem se právem nadál, hle, po více než šesti měsících nepoznávám,
že by byla má kniha měla vůbec nějaký účinek, jak jsem zamýšlel. Chtěl jsem,
abyste mi napsal, až se potlačí stranictví a klikaření. Až budou soudci vzdělaní
a spravedliví, obhájci poctiví a skromní a se špetkou zdravého rozumu a až
budou na Smithfieldu plápolat pyramidy zákoníků. Až se nadobro změní výchova mladých
šlechticů. Až budou lékaři vyhnáni, Jahujky oplývat ctností, počestností,
pravdomluvností a rozšafností. Dvory ministrů důkladně vyčištěny a vymeteny.
Rozum, zásluha a vzdělanost odměňovány. Všichni ti, kdo dělají ostudu tisku v próze
i ve verši, odsouzeni k tomu, jíst jen své slátaniny a zapíjet je svým
inkoustem. Nadál jsem se, byv povzbuzen Vámi, s jistotou těchto náprav a ještě
tisícerých jiných. Vždyť je bylo prostě možno odvodit z naučení podaných v mé
knize. A nutno přiznat, že za sedm měsíců bylo dosti kdy napravit všechny
neřesti a pošetilosti, jimž podléhají Jahuové, kdyby totiž jejich povaha byla
jen trochu schopna ctnosti anebo moudrosti. Ale Vy jste dosud na mé očekávání
neodpověděl v žádném dopise, ba naopak, přetěžujete každý týden našeho poslíčka
pamflety a klíči a úvahami a pamětními spisy a replikami. A co vidím? Obviňují
mě v nich, že haním velké státníky, že snižuji lidskou přirozenost (jak ji
aspoň ve své prostomyslnosti nazývají) a že tupím ženy. Shledávám, že pisatelé
těch hromad papíru sami mezi sebou nesouhlasí. Někteří z nich totiž
nepřipouštějí, že bych byl vůbec spisovatelem svých Cest. A jiní zase ze mne
dělají spisovatele knih, které jsou mi naprosto cizí.</p>

<p class="mlptext"><span class="calibre4">Rovněž shledávám, že Váš
tiskař byl tak ledabylý, že popletl čas a zmýlil se v datu mých cest a návratů.
Neudává správně ani rok, ani měsíc, ani den v měsíci. A dovídám se, že od
vydání mé knihy je původní rukopis úplně zničen. Nezůstal mi ani opis. Poslal
jsem Vám několik oprav, které laskavě doplňte, dojde-li někdy k druhému vydání.
Přesto za ně neručím, ale přenechávám svým soudným a nestranným čtenářům, aby
si to upravili podle libosti.</span></p>

<p class="mlptext">Dovídám se, že naši námořničtí Jahuové vytýkají mé námořnické
mluvě, že není na mnoha místech správná a že se jí už nemluví. Nic naplat. Na
prvních cestách v mých mladých letech poučovali mě nejstarší námořníci a naučil
jsem se mluvit podle nich. Ale už dávno jsem poznal, že námořničtí Jahuové –
stejně jako pevninští – mají ve zvyku novotařit ve slovech. Ta se mění každý
rok. Jak se pamatuji, pokaždé když jsem se vrátil do vlasti, měli starou
hantýrku tak změněnou, že jsem nové stěží rozuměl. A pozoruji, že když ke mně
přijde z Londýna nějaký Jahu ze zvědavosti na návštěvu, ani on, ani já nedovedeme
své myšlenky pronášeti tak, aby jim druhý rozuměl.</p>

<p class="mlptext">Dotýká-li se mě nějak hana Jahuů, mám si opravdu proč
stěžovat: někteří z nich mají tolik drzosti a myslí, že můj cestopis je pouhou
smyšlenkou, kterou mám ze své hlavy. Ba dokonce naznačují, že Hvajninimové a Jahuové
nejsou o nic skutečnější nežli obyvatelé Utopie.</p>

<p class="mlptext">Přiznávám se věru, že pokud jde o lidi z Liliputu,
Brobdingragu (to slovo se totiž mělo číst takto, a nikoliv nesprávně
Brobdingnag) nebo Laputy, ještě jsem neslyšel, že by byl nějaký Jahu tak
opovážlivý a pochyboval o tom, že jsou, a o tom, co jsem o nich vyprávěl.
Vždyť pravdivost působí hned přesvědčivě na všechny čtenáře. A je snad méně věrohodná
má zpráva o Hvajninimech nebo Jahuích, když je zřejmo, že i v našem hlavním
městě je na tisíce Jahuů, kteří se liší od svých spoluzvířat v zemi Hvajninimů
jen tím, že jaksi brebentí a nechodí nazí? Psal jsem pro jejich nápravu, a ne pochvalu.
Spojená chvála celého lidského pokolení by pro mne neznamenala tolik jako ržání
těch dvou zrůdných Hvajninimů, které si chovám ve stáji. Třeba jsou zrůdní, přece
se u nich stále zdokonaluji v některých ctnostech beze vší příměsi neřesti.</p>

<p class="mlptext">Troufají si ti ubozí živočichové myslit, že jsem klesl tak
hluboko, abych hájil svou pravdomluvnost? Sám jsem Jahu, ale v celé zemi Hvajninimů
je známo, že jsem pod vedením a příkladem svého skvělého učitele dokázal za
dobu dvou let (přiznávám se však, že s nemalými potížemi) zbavit se toho
pekelného zvyku lhát, vykrucovat se, podvádět a mluvit licoměrné, ač je tak
zakořeněn v samé duši celého mého plemene, zvláště Evropanů.</p>

<p class="mlptext"><span class="calibre4">Uvedl bych při této trapné
příležitosti ještě jiné stížnosti. Ale přestanu a nebudu už trápit sebe ani
Vás. Přiznávám se upřímně, že od posledního návratu zkažené rysy mé jahuovské
povahy ožily ve mně stykem s několika lidmi z Vašeho plemene, a zvláště stykem
s rodinou, což je nevyhnutelné. Jinak bych se nebyl nikdy podjal tak zpozdilého
záměru, napravovat jahuovské plémě v našem království. Ale ode všech takových
blouznivých plánů jsem už navždycky upustil.</span></p>

<p class="mlpdopispodpis"><i class="calibre1">2. dubna 1727</i></p>

</div>
</body>
</html>