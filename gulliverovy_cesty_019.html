<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA 3">
    <meta name="apple-mobile-web-app-capable" content="yes">
    <title>KAPITOLA 3</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./gulliverovy_cesty_018.html">
    <link rel="next" href="./gulliverovy_cesty_020.html">
    <meta name="nb-order" content="15">
    <link rel="self" href="gulliverovy_cesty_019.html">
    <meta name="nb-identifier" content="swift-gulliverovy-cesty-a25cccf">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3025" data-nb-chars="18031">
    <nav role="doc-toc">
      <li><a href="gulliverovy_cesty_005.html">Vydavatel čtenáři</a></li>
      <li><a href="gulliverovy_cesty_006.html">Dopis kapitána Gullivera&nbsp;příbuznému Sympsonovi</a></li>
      <li><a href="gulliverovy_cesty_007.html">Díl I
          CESTA&nbsp;DO LILIPUTU</a>
        <ul class="plain">
          <li><a href="gulliverovy_cesty_008.html">KAPITOLA 1</a></li>
          <li><a href="gulliverovy_cesty_009.html">KAPITOLA 2</a></li>
          <li><a href="gulliverovy_cesty_010.html">KAPITOLA 3</a></li>
          <li><a href="gulliverovy_cesty_011.html">KAPITOLA 4</a></li>
          <li><a href="gulliverovy_cesty_012.html">KAPITOLA 5</a></li>
          <li><a href="gulliverovy_cesty_013.html">KAPITOLA 6</a></li>
          <li><a href="gulliverovy_cesty_014.html">KAPITOLA 7</a></li>
          <li><a href="gulliverovy_cesty_015.html">KAPITOLA 8</a></li>
        </ul>
      </li>
      <li><a href="gulliverovy_cesty_016.html">Díl II
          CESTA&nbsp;DO BROBDINGNAGU</a>
        <ul class="plain">
          <li><a href="gulliverovy_cesty_017.html">KAPITOLA 1</a></li>
          <li><a href="gulliverovy_cesty_018.html">KAPITOLA 2</a></li>
          <li><a href="gulliverovy_cesty_019.html">KAPITOLA 3</a></li>
          <li><a href="gulliverovy_cesty_020.html">KAPITOLA 4</a></li>
          <li><a href="gulliverovy_cesty_021.html">KAPITOLA 5</a></li>
          <li><a href="gulliverovy_cesty_022.html">KAPITOLA 6</a></li>
          <li><a href="gulliverovy_cesty_023.html">KAPITOLA 7</a></li>
          <li><a href="gulliverovy_cesty_024.html">KAPITOLA 8</a></li>
        </ul>
      </li>
      <li><a href="gulliverovy_cesty_025.html">Díl III
          CESTA DO LAPUTY, BALNIBARBI, LUGGNAGGU, GLUBBDUBDRIBU&nbsp;A DO JAPONSKA</a>
        <ul class="plain">
          <li><a href="gulliverovy_cesty_026.html">KAPITOLA 1</a></li>
          <li><a href="gulliverovy_cesty_027.html">KAPITOLA 2</a></li>
          <li><a href="gulliverovy_cesty_028.html">KAPITOLA 3</a></li>
          <li><a href="gulliverovy_cesty_029.html">KAPITOLA 4</a></li>
          <li><a href="gulliverovy_cesty_030.html">KAPITOLA 5</a></li>
          <li><a href="gulliverovy_cesty_031.html">KAPITOLA 6</a></li>
          <li><a href="gulliverovy_cesty_032.html">KAPITOLA 7</a></li>
          <li><a href="gulliverovy_cesty_033.html">KAPITOLA 8</a></li>
          <li><a href="gulliverovy_cesty_034.html">KAPITOLA 9</a></li>
          <li><a href="gulliverovy_cesty_035.html">KAPITOLA 10</a></li>
          <li><a href="gulliverovy_cesty_036.html">KAPITOLA 11</a></li>
        </ul>
      </li>
      <li><a href="gulliverovy_cesty_037.html">Díl IV
          CESTA DO ZEMĚ&nbsp;HVAJNINIMŮ</a>
        <ul class="plain">
          <li><a href="gulliverovy_cesty_038.html">KAPITOLA 1</a></li>
          <li><a href="gulliverovy_cesty_039.html">KAPITOLA 2</a></li>
          <li><a href="gulliverovy_cesty_040.html">KAPITOLA 3</a></li>
          <li><a href="gulliverovy_cesty_041.html">KAPITOLA 4</a></li>
          <li><a href="gulliverovy_cesty_042.html">KAPITOLA 5</a></li>
          <li><a href="gulliverovy_cesty_043.html">KAPITOLA 6</a></li>
          <li><a href="gulliverovy_cesty_044.html">KAPITOLA 7</a></li>
          <li><a href="gulliverovy_cesty_045.html">KAPITOLA 8</a></li>
          <li><a href="gulliverovy_cesty_046.html">KAPITOLA 9</a></li>
          <li><a href="gulliverovy_cesty_047.html">KAPITOLA 10</a></li>
          <li><a href="gulliverovy_cesty_048.html">KAPITOLA 11</a></li>
          <li><a href="gulliverovy_cesty_049.html">KAPITOLA 12</a></li>
        </ul>
      </li>
      <li><a href="gulliverovy_cesty_050.html">Poznámky pod čarou</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./gulliverovy_cesty_018.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">KAPITOLA 3</span></h1>
        <section>
          <p class="chunk" data-nb-ref-number="2" data-nb-words="43" data-nb-chars="272"><span class="idea" data-nb-ref-number="2" id="idea2" data-nb-words="43" data-nb-chars="272"><strong>Spisovatel je&nbsp;pozván ke&nbsp;dvoru. Královna ho&nbsp;koupí od&nbsp;sedláka, jeho pána, a&nbsp;daruje ho&nbsp;králi. Jeho hádání s&nbsp;předními učenci jeho veličenstva. Spisovateli zařídí v&nbsp;paláci komnatu.&nbsp;Dochází velké přízně u&nbsp;královny. Zastává se&nbsp;cti své vlasti.&nbsp;Jeho půtky s&nbsp;královniným trpaslíkem.</strong></span></p>
          <p class="chunk" data-nb-ref-number="3" data-nb-words="544" data-nb-chars="3158"><span class="idea" data-nb-ref-number="3" id="idea3" data-nb-words="544" data-nb-chars="3158">Nové a&nbsp;nové námahy, jež jsem denně podstupoval, účinkovaly za&nbsp;několik týdnů notně na&nbsp;mé&nbsp;zdraví. Čím více na&nbsp;mně pán vydělával, tím byl nenasytnější. Ztratil jsem nadobro chuť a&nbsp;zhubl jsem skoro až&nbsp;na&nbsp;kost. Sedlák to&nbsp;zpozoroval, a&nbsp;protože soudil, že&nbsp;stejně brzo umřu, umínil si, že&nbsp;mě&nbsp;využije co&nbsp;nejvíce. Zatímco ještě u&nbsp;sebe uvažoval a&nbsp;rozmýšlel, přišel ode dvora slardral neboli obřadník s&nbsp;rozkazem, aby mě&nbsp;pán ihned odvezl na&nbsp;dvůr k&nbsp;obveselení královny a&nbsp;jejích dam. Některé z&nbsp;nich se&nbsp;už&nbsp;byly na&nbsp;mne podívat a&nbsp;vyprávěly podivné věci o&nbsp;mé&nbsp;kráse, chování a&nbsp;rozumnosti. Její Veličenstvo se&nbsp;svou družinou se&nbsp;nadmíru pokochalo mým vystupováním. Poklekl jsem na&nbsp;obě kolena a&nbsp;prosil jsem, aby mi&nbsp;bylo dopřáno cti políbit její císařskou nohu. Ale když mě&nbsp;vysadili na&nbsp;stůl, nastrčila mi&nbsp;ta&nbsp;milostivá panovnice malíček, který jsem oběma rukama objal a&nbsp;jeho špičku jsem si&nbsp;co&nbsp;nejuctivěji přistrčil ke&nbsp;rtu. Vyptala se&nbsp;mě&nbsp;zběžně na&nbsp;mou vlast i&nbsp;na&nbsp;mé&nbsp;cesty a&nbsp;já&nbsp;jsem jí&nbsp;zřetelně a&nbsp;stručně odpovídal. Zeptala se&nbsp;mě, jak by&nbsp;se&nbsp;mi&nbsp;líbilo na&nbsp;dvoře. Uklonil jsem se&nbsp;až&nbsp;k&nbsp;desce stolu a&nbsp;odpověděl poníženě, že&nbsp;jsem otrokem svého pána, ale kdyby bylo po&nbsp;mém, že&nbsp;bych s&nbsp;hrdostí věnoval svůj život službám Jejího Veličenstva. Otázala se&nbsp;tedy mého pána, byl-li by&nbsp;ochoten prodat mě&nbsp;za&nbsp;drahé peníze. Obával se, že&nbsp;nedožiji ani měsíce, a&nbsp;tak nebyl tuze proti tomu, zbavit se&nbsp;mne. Požadoval tisíc zlatých a&nbsp;ty&nbsp;mu&nbsp;byly na&nbsp;místě vysázeny. Každý vydal asi za&nbsp;osm set moidorů. Ale uvážíme-li, jaký poměr je&nbsp;mezi vším tam a&nbsp;v&nbsp;Evropě a&nbsp;jak drahé je&nbsp;u&nbsp;nich zlato, byla to&nbsp;částka sotva větší, než by&nbsp;bylo v&nbsp;Anglii tisíc guinejí. Potom jsem královnu jakožto její nejponíženější poddaný a&nbsp;man poprosil o&nbsp;laskavé dovolení, aby byla Glumdalklič, která si&nbsp;mě&nbsp;vždycky hleděla s&nbsp;takovou bedlivostí a&nbsp;něhou a&nbsp;tak dobře to&nbsp;umí, přijata do&nbsp;jejích služeb a&nbsp;zůstala nadále mou chůvou a&nbsp;učitelkou. Její Veličenstvo vyhovělo mé&nbsp;prosbě. Sedláka, kterého stejně těšilo povýšení jeho dcery u&nbsp;dvora, snadno přiměla k&nbsp;tomu, že&nbsp;svolil. Nebohé děvčátko také nemohlo zakrýt svou radost. Můj bývalý pán se&nbsp;na&nbsp;odchodu se&nbsp;mnou rozloučil a&nbsp;řekl mi, že&nbsp;mě&nbsp;zanechává v&nbsp;dobrých službách. Neodpověděl jsem na&nbsp;to&nbsp;ani slovo, jenom jsem se&nbsp;mu&nbsp;lehce uklonil. Královna si&nbsp;povšimla mého chladu, a&nbsp;když sedlák vyšel z&nbsp;komnaty, ptala se&nbsp;mě&nbsp;na&nbsp;jeho příčinu. Osmělil jsem se&nbsp;říci Jejímu Veličenstvu, že&nbsp;nejsem svému pánovi zavázán za&nbsp;nic, leč za&nbsp;to, že&nbsp;nevytřískl mozek nebohému neškodnému tvorovi, kterého našel náhodou na&nbsp;poli. Vděk za&nbsp;to&nbsp;je&nbsp;hojně vyvážen tím, co&nbsp;vydělal na&nbsp;tom, že&nbsp;mě&nbsp;ukazoval po&nbsp;polovině království, a&nbsp;cenou, za&nbsp;kterou mě&nbsp;teď prodal. Život, který jsem dosud vedl, byl tak trudný, že&nbsp;by&nbsp;zabil tvora desetkrát silnějšího, než jsem já. Ustavičná lopota s&nbsp;obveselováním chátry po&nbsp;celičký den podkopala mi&nbsp;zdraví. A&nbsp;kdyby si&nbsp;nebyl můj pán myslil, že&nbsp;mám života namále, nebylo by&nbsp;mě&nbsp;možná Její Veličenstvo dostalo tak lacino. Teď se&nbsp;už&nbsp;naprosto neobávám špatného zacházení, když jsem pod ochranou tak veliké a&nbsp;dobré císařovny, ozdoby vesmíru, miláčka světa, rozkoše poddaných, ptáka ohniváka všeho stvoření. Doufám, že&nbsp;obavy mého pána byly zbytečné. Jak pozoruji, okřívám vůčihledně v&nbsp;její nejvznešenější přítomnosti.</span></p>
          <p class="chunk" data-nb-ref-number="4" data-nb-words="40" data-nb-chars="218"><span class="idea" data-nb-ref-number="4" id="idea4" data-nb-words="40" data-nb-chars="218">To&nbsp;bylo jádro mé&nbsp;řeči, kterou jsem zajíkavě a&nbsp;s&nbsp;mnoha chybami pronesl. Druhá část řeči byla celá složena ve&nbsp;slohu, který je&nbsp;jim vlastní a&nbsp;z&nbsp;něhož jsem se&nbsp;několika obratům přiučil od&nbsp;Glumdalklič, když mě&nbsp;vezla ke&nbsp;dvoru.</span></p>
          <p class="chunk" data-nb-ref-number="5" data-nb-words="135" data-nb-chars="812"><span class="idea" data-nb-ref-number="5" id="idea5" data-nb-words="135" data-nb-chars="812">Královna byla sice velmi shovívavá k&nbsp;mým nedostatkům v&nbsp;řeči, ale přece ji&nbsp;překvapilo, že&nbsp;je&nbsp;v&nbsp;tak drobném stvoření tolik důmyslu a&nbsp;rozumnosti. Vzala mě&nbsp;do&nbsp;ruky a&nbsp;zanesla ke&nbsp;králi, který se&nbsp;už&nbsp;odebral do&nbsp;kanceláře. Jeho Veličenstvo král, panovník velmi usedlý a&nbsp;přísného vzezření, nepovšiml si&nbsp;na&nbsp;první pohled mé&nbsp;podoby. I&nbsp;tázal se&nbsp;chladně královny, odkdypak má&nbsp;ráda splaknuka. Za&nbsp;splaknuka mě&nbsp;patrně pokládal, když jsem tak ležel na&nbsp;prsou v&nbsp;pravé ruce Jejího Veličenstva. Ale panovnice, která je&nbsp;nesmírně chytrá a&nbsp;šprýmovná, postavila mě&nbsp;opatrně na&nbsp;psací pult a&nbsp;kázala mi, abych pověděl Jeho Veličenstvu, kdo jsem. To&nbsp;jsem také učinil. Glumdalklič, která postávala u&nbsp;dveří kanceláře a&nbsp;nevydržela, aby mě&nbsp;měla z&nbsp;dohledu, byla vpuštěna dovnitř a&nbsp;potvrdila všechno, co&nbsp;se&nbsp;událo od&nbsp;mého příchodu do&nbsp;domu jejího otce.</span></p>
          <p class="chunk" data-nb-ref-number="6" data-nb-words="143" data-nb-chars="883"><span class="idea" data-nb-ref-number="6" id="idea6" data-nb-words="143" data-nb-chars="883">Král je&nbsp;učený jako málokdo z&nbsp;jeho mocnářství a&nbsp;je&nbsp;vzdělán ve&nbsp;filozofii, a&nbsp;zejména v&nbsp;matematice. A&nbsp;přece, když si&nbsp;prohlédl důkladně mou postavu a&nbsp;viděl mě&nbsp;chodit vzpřímeně, dokud jsem nepromluvil, domníval se, že&nbsp;jsem hodinový stroj (který je&nbsp;u&nbsp;nich velice zdokonalen), zhotovený nějakým důmyslným řemeslníkem. Když však uslyšel můj hlas a&nbsp;poznal, že&nbsp;promlouvám zcela normálně a&nbsp;rozumně, nemohl potlačit úžas. Mé&nbsp;vyprávění o&nbsp;tom, jak jsem přišel do&nbsp;jeho království, nijak ho&nbsp;neuspokojilo. Domníval se, že&nbsp;je&nbsp;to&nbsp;pouhá smyšlenka umluvená mezi Glumdalklič a&nbsp;jejím otcem, který mě&nbsp;naučil několika slovům, aby mě&nbsp;dráže prodal. V&nbsp;tom domnění mi&nbsp;dal ještě několik jiných otázek. Já&nbsp;jsem mu&nbsp;na&nbsp;ně&nbsp;stále rozumně odpovídal. Vadila mi&nbsp;jenom cizí výslovnost a&nbsp;nedokonalá znalost jazyka kromě několika hrubých obratů, jimž jsem se&nbsp;přiučil u&nbsp;sedláka a&nbsp;které nezapadaly do&nbsp;vybraného dvorského slohu.</span></p>
          <p class="chunk" data-nb-ref-number="7" data-nb-words="665" data-nb-chars="4023"><span class="idea" data-nb-ref-number="7" id="idea7" data-nb-words="665" data-nb-chars="4023">Král poslal pro tré předních učenců, kteří měli podle tamějšího zvyku právě tehdy týdenní službu u&nbsp;dvora. Chvíli zkoumali ti&nbsp;pánové velmi šetrně mou postavu a&nbsp;rozcházeli se&nbsp;v&nbsp;mínění o&nbsp;mně. Byli zajedno v&nbsp;tom, že&nbsp;jsem nemohl povstati podle obvyklých přírodních zákonů, protože jsem se&nbsp;nenarodil se&nbsp;schopností udržet se&nbsp;naživu buďto mrštností, nebo šplháním po&nbsp;stromech, anebo vyrýváním děr do&nbsp;země. Na&nbsp;mých zubech, které si&nbsp;důkladně prohlíželi, poznali, že&nbsp;jsem živočich masožravý. Ale ježto většina čtvernožců by&nbsp;mě&nbsp;přemohla a&nbsp;polní hraboši a&nbsp;jiná zvířata by&nbsp;byla proti mně příliš mrštná, nedovedli si&nbsp;představit, jak se&nbsp;mohu uživit, leč bych se&nbsp;živil slimáky a&nbsp;jinou havětí, což prý, jak se&nbsp;snažili mnoha učenými důkazy dovodit, nemohu. Jeden z&nbsp;těch výtečníků si&nbsp;patrně myslil, že&nbsp;jsem snad nedochůdče. Ale tento názor zamítli druzí dva. Ti&nbsp;si&nbsp;povšimli, že&nbsp;mám dokonalé a&nbsp;zdravé údy a&nbsp;že&nbsp;už&nbsp;mám za&nbsp;sebou léta. Bylo to&nbsp;ostatně patrno z&nbsp;mých vousů, jejichž chloupky zřetelně pozorovali zvětšovacím sklem. Nechtěli mě&nbsp;uznat za&nbsp;trpaslíka; byl jsem tak maličký, že&nbsp;mě&nbsp;neměli s&nbsp;čím srovnávat. Královnin trpaslík byl, jak známo, nejmenší z&nbsp;celého království, měřil totiž pouhých třicet stop. Po&nbsp;dlouhém rokování usoudili jednomyslně, že&nbsp;jsem pouhé relplum skalkath, což jest – doslova přeloženo latinsky – lusus naturae neboli hříčka přírody. Po&nbsp;tomto nezvratném závěru jsem poprosil, abych směl říci několik slov. Obrátil jsem se&nbsp;ke&nbsp;králi a&nbsp;ubezpečil Jeho Veličenstvo, že&nbsp;pocházím ze&nbsp;země oplývající několika miliony mužů i&nbsp;žen takové postavy jako já. Zvířata, stromy i&nbsp;domy jsou tam vesměs v&nbsp;témž poměru. Mohu se&nbsp;tam tedy ubránit a&nbsp;najít obživu právě tak jako kterýkoliv z&nbsp;jeho poddaných u&nbsp;nich, což pokládám za&nbsp;pádnou odpověď na&nbsp;důkazy těch pánů. Odpověděli mi&nbsp;na&nbsp;to&nbsp;jen opovržlivým úsměvem a&nbsp;řekli, že&nbsp;mě&nbsp;můj hospodář naučil výborně lekci. Král, který byl mnohem soudnější, propustil své učence a&nbsp;poslal pro sedláka, který naštěstí ještě neodešel z&nbsp;města. Nejprve ho&nbsp;vyslechl soukromě a&nbsp;potom ho&nbsp;konfrontoval se&nbsp;mnou a&nbsp;s&nbsp;děvčátkem. Usoudil z&nbsp;toho, že&nbsp;je&nbsp;přece jen možná pravda, co&nbsp;slyšel. Královna na&nbsp;jeho přání poručila, aby se&nbsp;mi&nbsp;věnovala obzvláštní péče. Také se&nbsp;nestavěl proti tomu, aby Glumdalklič zastávala dále úřad pěstounky, neboť si&nbsp;všiml, jak k&nbsp;sobě lneme. Zařídili jí&nbsp;na&nbsp;dvoře pohodlnou komnatu. Ustanovili jí&nbsp;jakousi vychovatelku, která se&nbsp;měla ujmout jejího vzděláni, komornou na&nbsp;oblékání a&nbsp;ještě dva sluhy na&nbsp;hrubší práci. Ale péče o&nbsp;mne byla úplně svěřena jí. Královna poručila svému uměleckému truhláři, aby mi&nbsp;zhotovil krabici podle vzoru, o&nbsp;němž se&nbsp;dohodnu s&nbsp;Glumdalklič. Byl to&nbsp;řemeslník nejvýš dovedný. Za&nbsp;tři týdny mi&nbsp;podle mých pokynů dodělal dřevěný pokojík, měřící do&nbsp;čtverce šestnáct a&nbsp;na&nbsp;výšku dvanáct stop, s&nbsp;posuvnými okny, dveřmi a&nbsp;dvojím přístěnkem, jako mívá londýnská ložnice. Prkno tvořící strop se&nbsp;zdvihalo a&nbsp;sklápělo na&nbsp;dvou stěžejích, aby se&nbsp;mohlo dovnitř vložit lože dodané čalouníkem Jejího Veličenstva. Glumdalklič je&nbsp;každý den vytahovala a&nbsp;větrala, vlastníma rukama je&nbsp;stlala a&nbsp;na&nbsp;noc je&nbsp;zase spouštěla dolů a&nbsp;potom zamykala nade mnou střechu. Minuciózní řemeslník, který slynul výrobou drobnůstek, postaral se&nbsp;mi&nbsp;o&nbsp;dvě židle s&nbsp;lenochem a&nbsp;s&nbsp;opěradly, které byly z&nbsp;látky ne&nbsp;nepodobné slonovině, a&nbsp;o&nbsp;dva stoly a&nbsp;truhlici na&nbsp;ukládání věcí. Pokoj byl na&nbsp;všech stranách vypolštářován, rovněž tak podlaha a&nbsp;strop, aby mě&nbsp;z&nbsp;nedbalosti nosičů nepotkala nehoda a&nbsp;aby se&nbsp;zmírnila prudkost nárazu při jízdě kočárem. Žádal jsem o&nbsp;zámek ke&nbsp;dveřím, aby mi&nbsp;nelezly dovnitř krysy a&nbsp;myši. Po&nbsp;několika pokusech vyrobil zámečník nejmenší, jaký tam kdy bylo vidět. Znal jsem ovšem ještě větší, a&nbsp;to&nbsp;na&nbsp;bráně jednoho šlechtického domu v&nbsp;Anglii. Klíč jsem sotva unesl v&nbsp;kapse. Bál jsem se, aby ho&nbsp;snad Glumdalklič neztratila. Královna mi&nbsp;též kázala ušít šaty z&nbsp;nejtenčího hedvábí, které bylo možno dostat. Nebylo o&nbsp;mnoho silnější než anglická houně, a&nbsp;než jsem si&nbsp;na&nbsp;ty&nbsp;šaty zvykl, byly velmi nepohodlné. Byly podle módy v&nbsp;tom království, trochu perské a&nbsp;trochu čínské. Je&nbsp;to&nbsp;oblek velmi důstojný a&nbsp;slušný.</span></p>
          <p class="chunk" data-nb-ref-number="8" data-nb-words="259" data-nb-chars="1567"><span class="idea" data-nb-ref-number="8" id="idea8" data-nb-words="259" data-nb-chars="1567">Královna si&nbsp;oblíbila mou společnost tak, že&nbsp;nemohla beze mne obědvat. Můj stůl a&nbsp;židle, na&nbsp;níž jsem sedal, stály na&nbsp;témže stole, u&nbsp;něhož jedlo Její Veličenstvo, a&nbsp;to&nbsp;hned u&nbsp;jejího levého lokte. Glumdalklič stála na&nbsp;zemi na&nbsp;stoličce vedle mého stolu, aby mi&nbsp;mohla pomáhat a&nbsp;dohlížet na&nbsp;mne. Měl jsem úplný soubor stříbrných talířů a&nbsp;mis a&nbsp;jiného náčiní, které nebylo vzhledem ke&nbsp;královninu o&nbsp;mnoho větší než podobné příslušenství domečku pro panenku, jaké jsem viděl v&nbsp;londýnském hračkářském závodě. Má&nbsp;chůvička je&nbsp;vozila ve&nbsp;stříbrné skřínce v&nbsp;kapse a&nbsp;podle potřeby mi&nbsp;je&nbsp;při jídle podávala. Cídila je&nbsp;vždycky sama. S&nbsp;královnou jídaly toliko dvě princezny. Starší bylo šestnáct let a&nbsp;mladší tehdy třináct a&nbsp;měsíc. Její Veličenstvo mi&nbsp;samo kladlo na&nbsp;talíř ždibec masa, z&nbsp;něhož jsem si&nbsp;krájel. Mé&nbsp;titěrné jedení ji&nbsp;náramně bavilo. Královna (která vlastně mnoho nesnese) nabrala si&nbsp;totiž na&nbsp;jedno sousto tolik, kolik by&nbsp;snědlo na&nbsp;posezení tucet anglických sedláků. Zprvu se&nbsp;mi&nbsp;to&nbsp;velmi hnusilo. Chroustávala v&nbsp;zubech skřivánčí křídlo i&nbsp;s&nbsp;kostmi, třebaže bylo devětkrát větší než křídlo statného krocana. A&nbsp;strkávala do&nbsp;úst kus chleba jako dva bochníky po&nbsp;dvanácti pencích. Upíjela ze&nbsp;zlatého poháru jedním douškem více než třiašedesát galonů. Její nože byly dvakrát delší než kosa připevněná zpříma na&nbsp;násadu: Lžíce, vidličky a&nbsp;jiné náčiní bylo v&nbsp;stejném poměru. Vzpomínám si, že&nbsp;když mě&nbsp;Glumdalklič ze&nbsp;zvědavosti zanesla k&nbsp;dvorní tabuli, při níž se&nbsp;naráz zdvíhalo deset až&nbsp;dvanáct takových ohromných nožů a&nbsp;vidliček, zdálo se&nbsp;mi, že&nbsp;jsem jakživ neviděl nic strašnějšího.</span></p>
          <p class="chunk" data-nb-ref-number="9" data-nb-words="420" data-nb-chars="2486"><span class="idea" data-nb-ref-number="9" id="idea9" data-nb-words="420" data-nb-chars="2486">Je&nbsp;zvykem, že&nbsp;každou středu (která je&nbsp;u&nbsp;nich, jak jsem již podotkl, dnem odpočinku) král i&nbsp;královna s&nbsp;královským potomstvem obojího pohlaví stolují společně v&nbsp;komnatě Jeho Veličenstva, u&nbsp;něhož jsem zatím už&nbsp;došel veliké obliby. Tehdy mi&nbsp;stavěli stůl a&nbsp;židli k&nbsp;jeho levé ruce před jednu slánku. Panovník se&nbsp;mnou rád rozmlouval a&nbsp;vyptával se&nbsp;na&nbsp;evropské mravy, náboženství, zákony, státní zřízení a&nbsp;vzdělanost. Vykládal jsem mu&nbsp;o&nbsp;tom podrobně. Měl tak bystrého ducha a&nbsp;tak přesný úsudek, že&nbsp;pronášel velmi moudré úvahy a&nbsp;poznámky o&nbsp;všem, co&nbsp;jsem řekl. Přiznávám však, že&nbsp;když jsem se&nbsp;poněkud příliš obšírně rozhovořil o&nbsp;své milované vlasti, o&nbsp;našem obchodě a&nbsp;námořních i&nbsp;pozemních válkách, o&nbsp;našem náboženském rozkolu a&nbsp;politických stranách, poddal se&nbsp;tolik předsudkům své výchovy, že&nbsp;mě&nbsp;vzal do&nbsp;pravé ruky, druhou mě&nbsp;jemně pohladil, a&nbsp;když se&nbsp;dosyta nasmál, otázal se&nbsp;mě, jsem-li liberál, či&nbsp;konzervativec. Potom se&nbsp;otočil po&nbsp;svém prvním ministrovi, který stál obřadně za&nbsp;ním s&nbsp;bílou hůlkou dlouhou skoro jako hlavní stěžeň na&nbsp;lodi Královský panovník, a&nbsp;prohodil, jak bídná je&nbsp;lidská vznešenost, když se&nbsp;po&nbsp;ní&nbsp;může opičit tak drobná havěť, jako jsem já. A&nbsp;přece, pravil, oč, že&nbsp;mají ti&nbsp;tvorové své hodnosti a&nbsp;čestné tituly, že&nbsp;si&nbsp;kutí hnízda a&nbsp;pelechy, kterým říkají domy a&nbsp;města, že&nbsp;si&nbsp;zakládají na&nbsp;obleku a&nbsp;výstroji, že&nbsp;milují, že&nbsp;se&nbsp;rvou, hádají, podvádějí a&nbsp;klamou. A&nbsp;tak pokračoval dále, zatímco já&nbsp;jsem se&nbsp;střídavě zardíval a&nbsp;bledl zlostí nad tím, že&nbsp;se&nbsp;tak pohrdlivě odbývá naše ušlechtilá vlast, vládkyně v&nbsp;umění i&nbsp;ve&nbsp;zbraních, metla Francie, neomezená paní Evropy, sídlo ctnosti, zbožnosti, cti a&nbsp;pravdy, chlouba a&nbsp;nedostižný vzor celého světa. Ale poněvadž mi&nbsp;nebylo dobře možno bránit se&nbsp;urážkám, po&nbsp;zralé úvaze jsem zapochyboval, mám-li se&nbsp;vůbec urazit, či&nbsp;ne. Byl jsem už&nbsp;několik měsíců zvyklý na&nbsp;jejich vzhled a&nbsp;hovor a&nbsp;všiml jsem si, že&nbsp;všechno, nač padnu zrakem, je&nbsp;přiměřeně veliké. Hrůza, která mě&nbsp;zprvu jímala nad jejich rozměry a&nbsp;vzezřením, už&nbsp;ve&nbsp;mně ochabla. A&nbsp;tak kdybych byl tehdy spatřil společnost anglických lordů a&nbsp;dam vyšňořených ve&nbsp;svátečních šatech, jak si&nbsp;vedou co&nbsp;nejelegantněji, jak se&nbsp;naparují, uklánějí a&nbsp;tlachají, po&nbsp;pravdě bylo by&nbsp;mi&nbsp;právě tak do&nbsp;smíchu, jako se&nbsp;smál král se&nbsp;svými velmoži mně. Vždyť jsem se&nbsp;sám neubránil úsměvu nad sebou, když mě&nbsp;královna na&nbsp;ruce přistrkovala k&nbsp;zrcadlu, které mi&nbsp;zřetelně ukazovalo nás oba. Nebylo nic směšnějšího nad to&nbsp;srovnání. Dokonce jsem si&nbsp;představoval, že&nbsp;jsem se&nbsp;proti své bývalé velikosti náramně scvrkl.</span></p>
          <p class="chunk" data-nb-ref-number="10" data-nb-words="268" data-nb-chars="1583"><span class="idea" data-nb-ref-number="10" id="idea10" data-nb-words="268" data-nb-chars="1583">Nic mě&nbsp;tak nedopalovalo a&nbsp;nesužovalo jako královnin trpaslík. Protože byl nejmenší postavy, jaká byla v&nbsp;té&nbsp;zemi známa (myslím, že&nbsp;opravdu neměřil ani celých třicet stop), když uviděl tvora, který byl tak hluboce pod ním, náramně nad tím zpychl. Vždycky když šel okolo mne v&nbsp;královnině předsíni, kde jsem stával na&nbsp;stole a&nbsp;rozmlouval s&nbsp;dvorními lordy a&nbsp;dámami, okázale se&nbsp;nadýmal a&nbsp;vyvyšoval a&nbsp;zřídka si&nbsp;odpustil nějaký úštěpek na&nbsp;mou maličkost. Mstil jsem se&nbsp;mu&nbsp;za&nbsp;to&nbsp;tím, že&nbsp;jsem mu&nbsp;říkal bratře, vyzýval ho&nbsp;do&nbsp;rvačky a&nbsp;ještě jinak mu&nbsp;vtipně odsekával, jak to&nbsp;dělají dvorní pážata. Jednou při obědě jsem toho zlomyslného spratka nějakým slovem tak popudil, že&nbsp;si&nbsp;stoupl na&nbsp;opěradlo židle Jejího Veličenstva, a&nbsp;právě když jsem si&nbsp;sedal, netuše nic zlého, popadl mě&nbsp;v&nbsp;pase a&nbsp;upustil do&nbsp;velké stříbrné misky se&nbsp;smetanou. Potom úprkem odběhl. Spadl jsem střemhlav, a&nbsp;nebýti dobrým plavcem, bývalo by&nbsp;to&nbsp;se&nbsp;mnou možná špatně dopadlo. Glumdalklič byla totiž právě v&nbsp;tu&nbsp;chvíli na&nbsp;druhé straně pokoje a&nbsp;královna samým leknutím neměla tolik duchapřítomnosti, aby mi&nbsp;pomohla. Ale má&nbsp;chůvička mi&nbsp;přiběhla na&nbsp;pomoc a&nbsp;vytáhla mě, když jsem se&nbsp;už&nbsp;nalokal asi kvartu<a href="./resources/undefined">[1]</a> smetany. Uložili mě&nbsp;do&nbsp;postele. Jinak se&nbsp;mi&nbsp;nestalo nic, ledaže jsem přišel o&nbsp;šaty, které byly nadobro zkaženy. Trpaslíkovi pořádně natřískali a&nbsp;nadto ho&nbsp;potrestali tím, že&nbsp;musel vypít misku smetany, do&nbsp;které mě&nbsp;hodil. Nebyl už&nbsp;nikdy přijat na&nbsp;milost. Brzo potom ho&nbsp;královna věnovala jedné vysoce urozené dámě, takže jsem ho&nbsp;už&nbsp;k&nbsp;své nemalé radosti nikdy neviděl. Nevím, k&nbsp;čemu by&nbsp;byla nenávist toho zlomyslného skrčka dohnala.</span></p>
          <p class="chunk" data-nb-ref-number="11" data-nb-words="151" data-nb-chars="921"><span class="idea" data-nb-ref-number="11" id="idea11" data-nb-words="151" data-nb-chars="921">Spáchal na&nbsp;mně už&nbsp;dříve taškářství, které královnu sice rozesmálo, ale též upřímně zamrzelo. Kdybych se&nbsp;za&nbsp;něho nebyl šlechetně přimlouval, bývala by&nbsp;ho&nbsp;rázem propustila ze&nbsp;služby. Její Veličenstvo královna si&nbsp;dala na&nbsp;talíř morkovou kost, a&nbsp;když vyklepala morek, postavila kost zase rovně na&nbsp;mísu, jak stála dříve. Trpaslík postřehl vhodnou příležitost, a&nbsp;když Glumdalklič odešla ke&nbsp;kredenci, vystoupil na&nbsp;stoličku, na&nbsp;které jindy stála a&nbsp;dávala na&nbsp;mne při jídle pozor, popadl mě&nbsp;do&nbsp;obou rukou, srazil mi&nbsp;nohy k&nbsp;sobě a&nbsp;vklínil mě&nbsp;až&nbsp;po&nbsp;pás do&nbsp;morkové kosti. Zůstal jsem tam chvíli trčet a&nbsp;vypadal jsem při tom velmi směšně. Trvalo myslím skoro minutu, než poznali, co&nbsp;se&nbsp;se&nbsp;mnou stalo. Pokládal jsem totiž pod svou důstojnost stěžovat si. Ale protože se&nbsp;panovníkům málokdy předkládá jídlo horké, neopařil jsem si&nbsp;nohy, jen kalhoty a&nbsp;punčochy byly zle dořízeny. Trpaslíka potrestali na&nbsp;mou prosbu jenom pořádným výpraskem.</span></p>
          <p class="chunk" data-nb-ref-number="12" data-nb-words="183" data-nb-chars="1076"><span class="idea" data-nb-ref-number="12" id="idea12" data-nb-words="183" data-nb-chars="1076">Královna si&nbsp;mě&nbsp;často dobírala pro mou bázlivost a&nbsp;tázala se&nbsp;mě, jsou-li u&nbsp;nás také takoví zbabělci jako já. To&nbsp;bylo tak. V&nbsp;létě sužují to&nbsp;království hodně mouchy. Ten odporný hmyz, který je&nbsp;veliký jako obyčejný skřivan, ustavičně mi&nbsp;bzučel a&nbsp;vrněl kolem uší. Při jídle mi&nbsp;mouchy nedaly chvilku pokoje. Slétaly mi&nbsp;na&nbsp;jídlo a&nbsp;zanechávaly na&nbsp;něm svůj hnusný trus a&nbsp;vajíčka. Já&nbsp;jsem to&nbsp;dobře viděl, nikoli však tamější domorodci, jejichž velká očiska nepostřehují drobnosti tak bystře jako mé&nbsp;oči. Mouchy se&nbsp;mi&nbsp;lepily na&nbsp;nos nebo na&nbsp;čelo, bolestně mě&nbsp;píchaly a&nbsp;odporně páchly. Rozeznával jsem snadno onu lepkavou hmotu, která podle našich přírodopisců dovoluje těm zvířátkům chodit po&nbsp;stropě vzhůru nohama. Dalo mi&nbsp;notnou práci ubránit se&nbsp;těm ohavám. Když se&nbsp;mi&nbsp;octly na&nbsp;obličeji, neudržel jsem se, abych sebou netrhl. Trpaslík jich nachytal zpravidla hodně do&nbsp;hrsti, jako to&nbsp;u&nbsp;nás dělávají kluci, a&nbsp;vypouštěl mi&nbsp;je&nbsp;schválně znenadání pod nosem, aby mě&nbsp;polekal a&nbsp;obveselil královnu. Pomáhal jsem si&nbsp;tak, že&nbsp;jsem je&nbsp;v&nbsp;letu rozsekával nožem, a&nbsp;oni se&nbsp;velmi obdivovali mé&nbsp;obratnosti.</span></p>
          <p class="chunk" data-nb-ref-number="13" data-nb-words="172" data-nb-chars="1022"><span class="idea" data-nb-ref-number="13" id="idea13" data-nb-words="172" data-nb-chars="1022">Vzpomínám si, jak mě&nbsp;jednou ráno Glumdalklič postavila v&nbsp;krabici na&nbsp;okno. Dělávala to, když bylo hezky, abych se&nbsp;nadýchal vzduchu: Netroufal jsem si&nbsp;totiž vydat se&nbsp;v&nbsp;nebezpečí a&nbsp;nechat skříň pověsit na&nbsp;hřebík z&nbsp;okna, jako vyvěšujeme klece v&nbsp;Anglii. Vytáhl jsem si&nbsp;právě jedno zásuvné okno a&nbsp;usedl ke&nbsp;stolu, abych posnídal kousek sladkého koláče. Tu&nbsp;vlétlo do&nbsp;pokoje přes dvacet vos, přilákaných vůní. Bzučely hlasitěji než dudy. Některé popadly můj koláč a&nbsp;po&nbsp;kouscích jej roznesly, jiné mi&nbsp;poletovaly kolem hlavy a&nbsp;obličeje, ohlušovaly mě&nbsp;svým bzukotem a&nbsp;naháněly mi&nbsp;nesmírný strach před žihadly. Ale já&nbsp;jsem neohroženě povstal, vytáhl tesák a&nbsp;pustil se&nbsp;do&nbsp;nich. Čtyři jsem dobil, ostatní zmizely a&nbsp;hned jsem zavřel okno. Byly jako koroptve. Vyňal jsem jim žihadla a&nbsp;shledal, že&nbsp;měří půldruhého palce a&nbsp;jsou ostrá jako jehly. Opatroval jsem je&nbsp;pečlivě a&nbsp;později jsem je&nbsp;spolu s&nbsp;jinými zvláštnostmi ukazoval na&nbsp;různých místech v&nbsp;Evropě. Po&nbsp;návratu do&nbsp;Anglie dal jsem tři z&nbsp;nich greshamské koleji a&nbsp;čtvrté jsem si&nbsp;ponechal.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./gulliverovy_cesty_020.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>