<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA 6">
    <meta name="apple-mobile-web-app-capable" content="yes">
    <title>KAPITOLA 6</title>
    <link rel="stylesheet" href="./style/style.min.css" media="screen" integrity="sha256-B3gLD3ahhzhEdo6UinammBwydemN1LIOKCNUgIhBIno=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="/assets/favicon.ico">
    <link rel="icon" type="image/png" sizes="16x16" href="/assets/favicon-16x16.png">
    <link rel="icon" type="image/png" sizes="32x32" href="/assets/favicon-32x32.png">
    <link rel="icon" type="image/png" sizes="48x48" href="/assets/favicon-48x48.png">
    <link rel="manifest" href="/assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Jonathan Swift: Gulliverovy cesty">
    <link rel="apple-touch-icon" sizes="57x57" href="/assets/apple-touch-icon-57x57.png">
    <link rel="apple-touch-icon" sizes="60x60" href="/assets/apple-touch-icon-60x60.png">
    <link rel="apple-touch-icon" sizes="72x72" href="/assets/apple-touch-icon-72x72.png">
    <link rel="apple-touch-icon" sizes="76x76" href="/assets/apple-touch-icon-76x76.png">
    <link rel="apple-touch-icon" sizes="114x114" href="/assets/apple-touch-icon-114x114.png">
    <link rel="apple-touch-icon" sizes="120x120" href="/assets/apple-touch-icon-120x120.png">
    <link rel="apple-touch-icon" sizes="144x144" href="/assets/apple-touch-icon-144x144.png">
    <link rel="apple-touch-icon" sizes="152x152" href="/assets/apple-touch-icon-152x152.png">
    <link rel="apple-touch-icon" sizes="167x167" href="/assets/apple-touch-icon-167x167.png">
    <link rel="apple-touch-icon" sizes="180x180" href="/assets/apple-touch-icon-180x180.png">
    <link rel="apple-touch-icon" sizes="1024x1024" href="/assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Gulliverovy cesty">
    <meta property="og:title" content="Gulliverovy cesty">
    <meta property="og:type" content="book">
    <meta property="og:book:author" content="Jonathan Swift">
    <meta property="twitter:title" content="Jonathan Swift: Gulliverovy cesty">
    <meta property="og:image" content="/assets/cover-1200x620.png">
    <meta property="twitter:image" content="/assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./gulliverovy_cesty_021.html">
    <link rel="next" href="./gulliverovy_cesty_023.html">
    <meta name="nb-order" content="18">
    <link rel="self" href="gulliverovy_cesty_022.html">
    <meta name="nb-identifier" content="swift-gulliverovy-cesty-468d445">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2501" data-nb-chars="15497">
    <nav role="doc-toc">
      <ul class="plain section">
        <li><a href="gulliverovy_cesty_005.html">Vydavatel čtenáři</a></li>
        <li><a href="gulliverovy_cesty_006.html">Dopis kapitána Gullivera&nbsp;příbuznému Sympsonovi</a></li>
        <li><a href="gulliverovy_cesty_007.html">Díl I
            CESTA&nbsp;DO LILIPUTU</a>
          <ul class="plain">
            <li><a href="gulliverovy_cesty_008.html">KAPITOLA 1</a></li>
            <li><a href="gulliverovy_cesty_009.html">KAPITOLA 2</a></li>
            <li><a href="gulliverovy_cesty_010.html">KAPITOLA 3</a></li>
            <li><a href="gulliverovy_cesty_011.html">KAPITOLA 4</a></li>
            <li><a href="gulliverovy_cesty_012.html">KAPITOLA 5</a></li>
            <li><a href="gulliverovy_cesty_013.html">KAPITOLA 6</a></li>
            <li><a href="gulliverovy_cesty_014.html">KAPITOLA 7</a></li>
            <li><a href="gulliverovy_cesty_015.html">KAPITOLA 8</a></li>
          </ul>
        </li>
        <li><a href="gulliverovy_cesty_016.html">Díl II
            CESTA&nbsp;DO BROBDINGNAGU</a>
          <ul class="plain">
            <li><a href="gulliverovy_cesty_017.html">KAPITOLA 1</a></li>
            <li><a href="gulliverovy_cesty_018.html">KAPITOLA 2</a></li>
            <li><a href="gulliverovy_cesty_019.html">KAPITOLA 3</a></li>
            <li><a href="gulliverovy_cesty_020.html">KAPITOLA 4</a></li>
            <li><a href="gulliverovy_cesty_021.html">KAPITOLA 5</a></li>
            <li><a href="gulliverovy_cesty_022.html">KAPITOLA 6</a></li>
            <li><a href="gulliverovy_cesty_023.html">KAPITOLA 7</a></li>
            <li><a href="gulliverovy_cesty_024.html">KAPITOLA 8</a></li>
          </ul>
        </li>
        <li><a href="gulliverovy_cesty_025.html">Díl III
            CESTA DO LAPUTY, BALNIBARBI, LUGGNAGGU, GLUBBDUBDRIBU&nbsp;A DO JAPONSKA</a>
          <ul class="plain">
            <li><a href="gulliverovy_cesty_026.html">KAPITOLA 1</a></li>
            <li><a href="gulliverovy_cesty_027.html">KAPITOLA 2</a></li>
            <li><a href="gulliverovy_cesty_028.html">KAPITOLA 3</a></li>
            <li><a href="gulliverovy_cesty_029.html">KAPITOLA 4</a></li>
            <li><a href="gulliverovy_cesty_030.html">KAPITOLA 5</a></li>
            <li><a href="gulliverovy_cesty_031.html">KAPITOLA 6</a></li>
            <li><a href="gulliverovy_cesty_032.html">KAPITOLA 7</a></li>
            <li><a href="gulliverovy_cesty_033.html">KAPITOLA 8</a></li>
            <li><a href="gulliverovy_cesty_034.html">KAPITOLA 9</a></li>
            <li><a href="gulliverovy_cesty_035.html">KAPITOLA 10</a></li>
            <li><a href="gulliverovy_cesty_036.html">KAPITOLA 11</a></li>
          </ul>
        </li>
        <li><a href="gulliverovy_cesty_037.html">Díl IV
            CESTA DO ZEMĚ&nbsp;HVAJNINIMŮ</a>
          <ul class="plain">
            <li><a href="gulliverovy_cesty_038.html">KAPITOLA 1</a></li>
            <li><a href="gulliverovy_cesty_039.html">KAPITOLA 2</a></li>
            <li><a href="gulliverovy_cesty_040.html">KAPITOLA 3</a></li>
            <li><a href="gulliverovy_cesty_041.html">KAPITOLA 4</a></li>
            <li><a href="gulliverovy_cesty_042.html">KAPITOLA 5</a></li>
            <li><a href="gulliverovy_cesty_043.html">KAPITOLA 6</a></li>
            <li><a href="gulliverovy_cesty_044.html">KAPITOLA 7</a></li>
            <li><a href="gulliverovy_cesty_045.html">KAPITOLA 8</a></li>
            <li><a href="gulliverovy_cesty_046.html">KAPITOLA 9</a></li>
            <li><a href="gulliverovy_cesty_047.html">KAPITOLA 10</a></li>
            <li><a href="gulliverovy_cesty_048.html">KAPITOLA 11</a></li>
            <li><a href="gulliverovy_cesty_049.html">KAPITOLA 12</a></li>
          </ul>
        </li>
        <li><a href="gulliverovy_cesty_050.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./gulliverovy_cesty_021.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">KAPITOLA 6</span></h1>
        <section>
          <p class="chunk" data-nb-ref-number="2" data-nb-words="27" data-nb-chars="179"><span class="idea" data-nb-ref-number="2" id="idea2" data-nb-words="27" data-nb-chars="179"><strong>Rozličné výmysly spisovatelovy, jimiž se&nbsp;zavděčoval králi a&nbsp;královně. Ukazuje zběhlost v&nbsp;hudbě. Král se&nbsp;vyptává na&nbsp;evropské poměry. Spisovatel mu&nbsp;je&nbsp;líčí.&nbsp;Královy poznámky o&nbsp;nich.</strong></span></p>
          <p class="chunk" data-nb-ref-number="3" data-nb-words="152" data-nb-chars="867"><span class="idea" data-nb-ref-number="3" id="idea3" data-nb-words="152" data-nb-chars="867">Jednou nebo dvakrát týdně jsem býval při ranních slyšeních u&nbsp;krále a&nbsp;často jsem ho&nbsp;vídal, když ho&nbsp;měl holič v&nbsp;práci. Bylo to&nbsp;věru nejprve strašlivé na&nbsp;pohled. Břitva byla totiž skorem dvakrát delší než obyčejná kosa. Podle tamějšího zvyku dával se&nbsp;král holit jen dvakrát za&nbsp;týden. Jednou jsem holiče přemluvil, aby mi&nbsp;dal trochu mydlin nebo pěny, a&nbsp;vytáhl jsem z&nbsp;ní&nbsp;čtyřicet nebo padesát nejsilnějších chlupů. Potom jsem vzal pěkné dřívko, seřízl je&nbsp;do&nbsp;tvaru hrany hřebenu a&nbsp;nejmenší jehlou, jakou jsem dostal od&nbsp;Glumdalklič, navrtal jsem do&nbsp;něho v&nbsp;stejných vzdálenostech díry. Chlupy jsem na&nbsp;konci ostrouhal, seřízl nožem a&nbsp;zarazil je&nbsp;tak umně, že&nbsp;jsem si&nbsp;z&nbsp;nich udělal slušný hřeben. Byla to&nbsp;náhrada velmi vhodná. Můj hřeben měl už&nbsp;tak vylámané zuby, že&nbsp;nebyl téměř k&nbsp;ničemu, a&nbsp;neznal jsem v&nbsp;té&nbsp;zemi řemeslníka, který by&nbsp;byl tak jemný a&nbsp;přesný, aby mi&nbsp;vyrobil nový.</span></p>
          <p class="chunk" data-nb-ref-number="4" data-nb-words="140" data-nb-chars="825"><span class="idea" data-nb-ref-number="4" id="idea4" data-nb-words="140" data-nb-chars="825">To&nbsp;mi&nbsp;přivádí na&nbsp;mysl jinou zábavu, nad níž jsem strávil mnoho volných chvil. Požádal jsem královninu komornou, aby mi&nbsp;schraňovala vyčesané vlasy Jejího Veličenstva. Nabyl jsem jich tak časem velmi mnoho. Poradil jsem se&nbsp;se&nbsp;svým přítelem truhlářem, který měl vůbec nařízeno konat pro mne drobné práce, a&nbsp;kázal jsem mu, aby mi&nbsp;udělal dvě kostry židlí, ne&nbsp;větší než židle v&nbsp;mé&nbsp;krabici, a&nbsp;potom aby mi&nbsp;navrtal jemným nebozezem dírky kolem dokola tam, kde jsem chtěl míti lenoch a&nbsp;sedadlo. Těmi dírkami jsem propletl zrovna tak jako pletači židlí v&nbsp;Anglii nejsilnější vlasy, které jsem vybral. Když jsem byl se&nbsp;židlemi hotov, věnoval jsem je&nbsp;Jejímu Veličenstvu královně. Chovala je&nbsp;v&nbsp;svém pokoji a&nbsp;ukazovala je&nbsp;jako zvláštnost; a&nbsp;byly věru na&nbsp;podiv každému, kdo je&nbsp;spatřil. Královna by&nbsp;byla chtěla, abych na&nbsp;jedné té&nbsp;židli sedal.</span></p>
          <p class="chunk" data-nb-ref-number="5" data-nb-words="97" data-nb-chars="608"><span class="idea" data-nb-ref-number="5" id="idea5" data-nb-words="97" data-nb-chars="608">Ale nechtěl jsem zanic uposlechnout a&nbsp;bránil jsem se, že&nbsp;bych raději tisíckrát zhynul, než bych se&nbsp;posadil sprostou částí těla na&nbsp;ty&nbsp;vzácné vlasy, které kdysi zdobily hlavu Jejího Veličenstva. Z&nbsp;těch vlasů (měl jsem totiž vždycky nadání pro řemeslnou práci) udělal jsem též pěknou peněženku, dlouhou asi pět stop, se&nbsp;jménem Jejího Veličenstva vyznačeným zlatými písmeny. Tu&nbsp;jsem dal s&nbsp;královniným souhlasem Glumdalklič. Po&nbsp;pravdě řečeno byla spíše pro parádu než pro potřebu. Nebyla tak silná, aby snesla tíhu větších peněz, a&nbsp;proto do&nbsp;ní&nbsp;Glumdalklič schovávala jen drobné tretky, v&nbsp;jakých si&nbsp;děvčata libují.</span></p>
          <p class="chunk" data-nb-ref-number="6" data-nb-words="89" data-nb-chars="504"><span class="idea" data-nb-ref-number="6" id="idea6" data-nb-words="89" data-nb-chars="504">Král byl velkým milovníkem hudby a&nbsp;často míval u&nbsp;dvora koncerty. Občas mě&nbsp;na&nbsp;ně&nbsp;zanesli a&nbsp;postavili v&nbsp;krabici na&nbsp;stůl, abych si&nbsp;je&nbsp;poslechl. Ale ten hřmot byl tak silný, že&nbsp;jsem stěží rozeznával melodie. Troufám, že&nbsp;by&nbsp;se&nbsp;jim nevyrovnaly všechny bubny a&nbsp;trubky královské armády, kdyby vám vířily a&nbsp;vřískaly přímo do&nbsp;ucha. Dělal jsem to&nbsp;tak, že&nbsp;jsem dával odnést svou krabici co&nbsp;nejdále od&nbsp;sedadel hudebníků a&nbsp;zavíral dveře i&nbsp;okna a&nbsp;spouštěl záclony na&nbsp;oknech. Potom se&nbsp;mi&nbsp;nezdála jejich hudba nepříjemná.</span></p>
          <p class="chunk" data-nb-ref-number="7" data-nb-words="204" data-nb-chars="1211"><span class="idea" data-nb-ref-number="7" id="idea7" data-nb-words="204" data-nb-chars="1211">Naučil jsem se&nbsp;v&nbsp;mládí trochu hrát na&nbsp;spinet. Glumdalklič jej měla v&nbsp;pokojíku a&nbsp;dvakrát za&nbsp;týden k&nbsp;ní&nbsp;chodil učitel. Říkám spinet, protože se&nbsp;tomu nástroji trochu podobal a&nbsp;hrálo se&nbsp;na&nbsp;něm stejně. Usmyslil jsem si, že&nbsp;pobavím krále a&nbsp;královnu anglickým nápěvem na&nbsp;tom nástroji. Ale tu&nbsp;se&nbsp;ukázalo, jak nesmírně je&nbsp;to&nbsp;těžké. Spinet měřil skoro šedesát stop a&nbsp;každá klávesa byla široká na&nbsp;stopu, takže jsem roztaženýma rukama nedosáhl přes pět kláves. Abych je&nbsp;stiskl, k&nbsp;tomu bylo zapotřebí pořádné rány pěstí, ale to&nbsp;byla přílišná námaha a&nbsp;nevedla by&nbsp;k&nbsp;ničemu. Vymyslil jsem takovýto postup. Přichystal jsem si&nbsp;dvě kulaté hůlky silné asi jako obyčejný klacek. Na&nbsp;jednom konci byly tlustší a&nbsp;ty&nbsp;tlustší konce jsem potáhl myší kůží, abych nepoškodil poklepem hořejšek kláves a&nbsp;nerušil zvuk. Asi čtyři stopy pod klávesy přistrčili před spinet lavici a&nbsp;mne postavili na&nbsp;lavici. Pobíhal jsem hbitě sem tam po&nbsp;ní&nbsp;a&nbsp;tloukl oběma hůlkami na&nbsp;příslušné klávesy a&nbsp;k&nbsp;velké spokojenosti obou Veličenstev jsem jakžtakž zahrál veselý kousek. Tak prudkého pohybu jsem se&nbsp;jakživ neodvážil. Přesto jsem neobsáhl víc než šestnáct kláves, a&nbsp;nemohl jsem tedy hrát jako jiní umělci diskant i&nbsp;bas najednou, což mému výkonu velmi vadilo.</span></p>
          <p class="chunk" data-nb-ref-number="8" data-nb-words="194" data-nb-chars="1185"><span class="idea" data-nb-ref-number="8" id="idea8" data-nb-words="194" data-nb-chars="1185">Král byl, jak. jsem již dříve poznamenal, vladařem vynikajícího rozumu a&nbsp;dával si&nbsp;mě&nbsp;často donášet v&nbsp;krabici a&nbsp;stavět na&nbsp;stůl ve&nbsp;své komnatě. Kázával mi&nbsp;pak, abych si&nbsp;vynesl židli z&nbsp;krabice a&nbsp;posadil se&nbsp;tři yardy od&nbsp;něho nahoře na&nbsp;stolku, takže jsem se&nbsp;ocital skoro ve&nbsp;výši jeho obličeje. Takto jsem s&nbsp;ním několikrát rozmlouval. Jednoho dne jsem se&nbsp;osmělil říci Jeho Veličenstvu, že&nbsp;opovržení, které dává najevo k&nbsp;Evropě a&nbsp;ostatnímu světu, nesrovnává se, jak myslím, s&nbsp;oněmi vynikajícími duševními vlastnostmi, jimiž vládne. Rozum že&nbsp;neroste s&nbsp;tělesným objemem. U&nbsp;nás naopak pozorujeme, že&nbsp;největší lidé jím bývají zpravidla obdařeni nejméně. Mezi ostatními živočichy slynou včely a&nbsp;mravenci větší pílí, chytrostí a&nbsp;bystrostí než leckteré větší druhy. A&nbsp;i&nbsp;když mě&nbsp;pokládá za&nbsp;nepatrného, doufám, že&nbsp;se&nbsp;dožiji toho, že&nbsp;mu&nbsp;prokáži znamenitou službu. Král mě&nbsp;pozorně vyslechl a&nbsp;znenáhla nabýval o&nbsp;mně mnohem lepšího mínění, než měl dosud. Vyzval mě, abych mu&nbsp;podal pokud možno přesnou zprávu o&nbsp;anglickém státním zřízení. I&nbsp;když prý panovníci obyčejně lnou k&nbsp;vlastním zvykům (soudil tak o&nbsp;jiných mocnářích podle mých dřívějších řečí), vyslechne rád všechno, co&nbsp;snad bude stát za&nbsp;napodobení.</span></p>
          <p class="chunk" data-nb-ref-number="9" data-nb-words="34" data-nb-chars="216"><span class="idea" data-nb-ref-number="9" id="idea9" data-nb-words="34" data-nb-chars="216">Představ si&nbsp;sám, laskavý čtenáři, kolikrát jsem tehdy zatoužil po&nbsp;jazyku Demosthenově nebo Ciceronově, abych jím mohl hlásat chválu své drahé vlasti, a&nbsp;to&nbsp;slohem, který by&nbsp;se&nbsp;vyrovnal jejím přednostem a&nbsp;jejímu blahu.</span></p>
          <p class="chunk" data-nb-ref-number="10" data-nb-words="212" data-nb-chars="1351"><span class="idea" data-nb-ref-number="10" id="idea10" data-nb-words="212" data-nb-chars="1351">Začal jsem svou řeč poučením o&nbsp;tom, že&nbsp;se&nbsp;naše říše skládá ze&nbsp;dvou ostrovů, tvořících trojí mocné království pod jedním panovníkem, kromě amerických osad. Promlouval jsem zdlouha o&nbsp;žírnosti naší půdy a&nbsp;o&nbsp;mírnosti podnebí. Potom jsem vykládal obšírně o&nbsp;složení anglického parlamentu, jehož jednu část tvoří vznešený sbor zvaný panská sněmovna, osoby to&nbsp;z&nbsp;nejušlechtilejších rodů a&nbsp;z&nbsp;nejstarobylejších a&nbsp;nejbohatších dědičných statků. Líčil jsem, jak neobyčejně se&nbsp;pečuje o&nbsp;jejich vzdělání v&nbsp;uměnách a&nbsp;ve&nbsp;zbrani, aby byli schopni zastávat místa rozených rádců krále i&nbsp;království, aby měli účast na&nbsp;zákonodárství, aby byli členy nejvyššího soudního dvora, od&nbsp;něhož není možné odvolání, a&nbsp;aby byli bojovníky vždy pohotovými bránit svou udatností, chrabrostí a&nbsp;věrností krále i&nbsp;vlast. Ti&nbsp;že&nbsp;jsou ozdobou a&nbsp;záštitou království, důstojnými nástupci svých veleslavných předků, jimž byla čest jedinou odměnou za&nbsp;statečnost, od&nbsp;níž se&nbsp;jejich potomci, jak známo, ani jednou neodchýlili. K&nbsp;nim se&nbsp;druží rozličné posvěcené osoby, které také patří do&nbsp;toho shromáždění; říká se&nbsp;jim biskupové. Jejich hlavní starostí je&nbsp;pečovat o&nbsp;náboženství a&nbsp;o&nbsp;ty, kdož o&nbsp;něm poučují lid. Ty&nbsp;že&nbsp;vybírá a&nbsp;vyhledává král se&nbsp;svými rádci po&nbsp;celém národě z&nbsp;členů kněžstva, plným právem slynoucích svatostí života a&nbsp;hloubkou vzdělání. Oni jsou vskutku duchovními otci duchovenstva i&nbsp;lidu.</span></p>
          <p class="chunk" data-nb-ref-number="11" data-nb-words="52" data-nb-chars="352"><span class="idea" data-nb-ref-number="11" id="idea11" data-nb-words="52" data-nb-chars="352">Druhá část parlamentu se&nbsp;skládá ze&nbsp;shromáždění zvaného poslanecká sněmovna. Jsou to&nbsp;vesměs přední šlechtici, které si&nbsp;svobodně vybírá a&nbsp;volí sám lid pro jejich velké schopnosti a&nbsp;lásku k&nbsp;vlasti, aby představovali moudrost celého národa. Ten dvojí sbor že&nbsp;tvoří nejvznešenější shromáždění v&nbsp;celé Evropě. Jemu a&nbsp;panovníkovi podléhá veškeré zákonodárství.</span></p>
          <p class="chunk" data-nb-ref-number="12" data-nb-words="111" data-nb-chars="711"><span class="idea" data-nb-ref-number="12" id="idea12" data-nb-words="111" data-nb-chars="711">Potom jsem přešel na&nbsp;soudní dvory, jimž předsedají soudcové, ti&nbsp;úctyhodní mudrci a&nbsp;vykladači zákona, a&nbsp;rozhodují sporná práva a&nbsp;vlastnické nároky lidí, jakož i&nbsp;trestají nepravost a&nbsp;chrání nevinnost. Zmínil jsem se&nbsp;o&nbsp;obezřetné správě naší státní pokladny a&nbsp;o&nbsp;udatnosti a&nbsp;hrdinství našich námořních i&nbsp;pozemních vojsk. Vypočítal jsem množství obyvatelstva tak, že&nbsp;jsem odhadl, kolik asi milionů je&nbsp;u&nbsp;nás v&nbsp;jednotlivých náboženských sektách nebo politických stranách. Neopominul jsem ani naše hry a&nbsp;kratochvíle a&nbsp;všechny ostatní zvláštnosti, které mohly posloužit, jak se&nbsp;mi&nbsp;zdálo, mé&nbsp;vlasti ke&nbsp;cti. A&nbsp;skončil jsem stručným dějepisným vylíčením příhod a&nbsp;událostí, které se&nbsp;v&nbsp;Anglii zběhly asi za&nbsp;posledních sto let.</span></p>
          <p class="chunk" data-nb-ref-number="13" data-nb-words="29" data-nb-chars="177"><span class="idea" data-nb-ref-number="13" id="idea13" data-nb-words="29" data-nb-chars="177">Nedokončil jsem tu&nbsp;řeč ani za&nbsp;pět několikahodinových slyšení. Král poslouchal s&nbsp;velkou pozorností a&nbsp;často si&nbsp;zapisoval, co&nbsp;jsem řekl, a&nbsp;poznamenával si, nač se&nbsp;mě&nbsp;hodlal vyptat.</span></p>
          <p class="chunk" data-nb-ref-number="14" data-nb-words="196" data-nb-chars="1291"><span class="idea" data-nb-ref-number="14" id="idea14" data-nb-words="196" data-nb-chars="1291">Když jsem byl s&nbsp;těmi dlouhými přednáškami hotov, při šestém slyšení nahlédl Jeho Veličenstvo král do&nbsp;poznámek a&nbsp;u&nbsp;každého odstavce se&nbsp;vytasil s&nbsp;mnoha pochybnostmi, dotazy a&nbsp;námitkami. Tázal se, jakým způsobem se&nbsp;zušlechťuje mysl i&nbsp;tělo našich mladých velmožů a&nbsp;v&nbsp;jakém zaměstnání tráví první část života, když jsou ještě učenliví. Jak se&nbsp;doplňuje to&nbsp;shromáždění, když vymře některý šlechtický rod. Jakou způsobilost musí mít ti, kdo mají být nově jmenováni lordy. Nebývá-li snad někdy pohnutkou k&nbsp;těm povýšením vladařův rozmar, peníz podstrčený dvorní dámě nebo ministerskému předsedovi anebo úmysl posílit stranu nepřející veřejnému prospěchu. Jaké vědomosti mají ti&nbsp;lordové o&nbsp;zákonech své země a&nbsp;jak k&nbsp;tomu přijdou, že&nbsp;mohou rozhodovat s&nbsp;konečnou platností o&nbsp;vlastnických nárocích svých spolupoddaných. Jsou-li vždy tak prosti lakoty, stranickosti anebo nouze, že&nbsp;se&nbsp;u&nbsp;nich nemůže vyskytnout úplatnost nebo nějaký jiný škaredý zřetel. Zdali se&nbsp;ty&nbsp;posvěcené osoby, o&nbsp;nichž jsem řekl, že&nbsp;jsou vždycky povyšovány na&nbsp;tu&nbsp;hodnost pro své vědomosti o&nbsp;náboženských věcech a&nbsp;pro svatost života, nepřizpůsobovaly nikdy době, dokud byly prostými kněžími nebo otrocky bezectnými kaplany u&nbsp;nějakého šlechtice, jehož mínění se&nbsp;dále patolízalsky přidržují i&nbsp;potom, když jsou vpuštěni do&nbsp;toho shromáždění.</span></p>
          <p class="chunk" data-nb-ref-number="15" data-nb-words="152" data-nb-chars="952"><span class="idea" data-nb-ref-number="15" id="idea15" data-nb-words="152" data-nb-chars="952">Potom vyzvídal, k&nbsp;jakým úskokům se&nbsp;sahá při volbě těch, kterým říkám poslanci. Nemůže-li cizí člověk s&nbsp;důkladným měšcem působit na&nbsp;prosté voliče, aby raději zvolili jeho než svého zemana nebo nejpřednějšího šlechtice z&nbsp;okolí. Jak prý to, že&nbsp;mají lidé tak vášnivou chuť dostat se&nbsp;do&nbsp;toho shromáždění. Vždyť znamená, jak sám uznávám, velké starosti a&nbsp;vydání, které je&nbsp;i&nbsp;s&nbsp;rodinou leckdy přivádí na&nbsp;mizinu, a&nbsp;je&nbsp;bez platu a&nbsp;bez služného. To&nbsp;ctnostné úsilí a&nbsp;smysl pro celek vypadají prý tak přepjatě, že&nbsp;Jeho Veličenstvo král zapochyboval o&nbsp;tom, bývají-li snad vždycky upřímné. A&nbsp;hned vyzvídal, nemohou-li se&nbsp;ti&nbsp;horliví šlechtici těšit, že&nbsp;si&nbsp;své výdaje a&nbsp;starosti vynahradí, když obětují veřejné blaho pletichám slabošského a&nbsp;zvrhlého vladaře, spřáhnutého s&nbsp;úplatným ministerstvem. Kupil otázku na&nbsp;otázku a&nbsp;o&nbsp;všech částech této kapitoly mě&nbsp;důkladně prozpytoval. Vytasil se&nbsp;s&nbsp;nesčetnými dotazy a&nbsp;námitkami, které opakovati nepokládám za&nbsp;moudré ani vhodné.</span></p>
          <p class="chunk" data-nb-ref-number="16" data-nb-words="95" data-nb-chars="630"><span class="idea" data-nb-ref-number="16" id="idea16" data-nb-words="95" data-nb-chars="630">Z&nbsp;toho, co&nbsp;jsem řekl o&nbsp;soudních dvorech, chtělo mít Jeho Veličenstvo v&nbsp;některých věcech jasno. Mohl jsem mu&nbsp;lehce vyhovět. Přivedl jsem se&nbsp;kdysi málem na&nbsp;mizinu procesem u&nbsp;kancléřského soudu. Proces jsem vyhrál, ale útraty jsem musel zaplatit. Král se&nbsp;tázal, jak dlouho trvává rozsouzení práva a&nbsp;bezpráví a&nbsp;co&nbsp;to&nbsp;stojí. Mají-li advokáti a&nbsp;řečníci volnost obhajovat zřejmé nespravedlnosti, přehmaty a&nbsp;krutosti. Není-li někdy vidět, že&nbsp;na&nbsp;soudcovských vážkách převažuje náboženská nebo politická příslušnost. Jsou-li ti&nbsp;obhajovací řečníci lidé vzdělaní v&nbsp;obecném právu, či&nbsp;jenom v&nbsp;okresních, národních a&nbsp;jiných místních zvyklostech.</span></p>
          <p class="chunk" data-nb-ref-number="17" data-nb-words="59" data-nb-chars="387"><span class="idea" data-nb-ref-number="17" id="idea17" data-nb-words="59" data-nb-chars="387">Nezúčastňují-li se&nbsp;sami nebo jejich soudci spisování těch zákonů, na&nbsp;něž si&nbsp;osobují právo vykládat a&nbsp;vysvětlovat je&nbsp;podle libosti. Zdali nehájili někdy touž při a&nbsp;jindy nemluvili proti ní&nbsp;a&nbsp;neuváděli precedenční případy, aby dokázali opak. Je-li to&nbsp;cech bohatý, či&nbsp;chudý. Dostávají-li za&nbsp;svou obhajobu nebo projev peněžitou odměnu. A&nbsp;zejména bývají-li připuštěni za&nbsp;členy dolní sněmovny.</span></p>
          <p class="chunk" data-nb-ref-number="18" data-nb-words="223" data-nb-chars="1299"><span class="idea" data-nb-ref-number="18" id="idea18" data-nb-words="223" data-nb-chars="1299">Potom přešel na&nbsp;správu naší státní pokladny. Jak prý se&nbsp;mu&nbsp;zdá, selhala mi&nbsp;paměť. Naše daně jsem odhadl asi na&nbsp;pět nebo šest milionů ročně, ale když jsem se&nbsp;zmínil o&nbsp;vydáních, pozoruje, že&nbsp;je&nbsp;někdy dvojnásob překračují. Má&nbsp;o&nbsp;té&nbsp;věci velmi podrobné poznámky. Doufal prý, že&nbsp;mu&nbsp;vědomosti o&nbsp;tom, jak si&nbsp;vedeme, velmi prospějí, a&nbsp;nemůže se&nbsp;tedy ve&nbsp;svých výpočtech mýlit. Je-li však pravda, co&nbsp;jsem mu&nbsp;řekl, nejde prý mu&nbsp;na&nbsp;rozum, jak může přijít stát na&nbsp;buben jako nějaká soukromá osoba. Ptal se&nbsp;mě, kdo jsou naši věřitelé a&nbsp;kde pro ně&nbsp;seženeme peníze. Žasne prý nad tím, když mě&nbsp;slyší mluvit o&nbsp;takových nákladných a&nbsp;drahých válkách. Jsme prý jistě národ hašteřivý anebo žijeme mezi velmi špatnými sousedy, a&nbsp;naši generálové budou tedy jistě bohatší než králové. Co&nbsp;prý máme pohledávat mimo své ostrovy, netýká-li se&nbsp;to&nbsp;obchodu nebo smluv anebo obrany pobřeží loďstvem. Nanejvýš prý však trne, když mě&nbsp;slyší mluvit o&nbsp;stálém námezdném vojsku v&nbsp;míru, mezi svobodným národem. Vládnou-li prý nám s&nbsp;naším souhlasem poslanci, nedovede si&nbsp;představit, koho se&nbsp;bojíme nebo proti komu bychom měli bojovat. Ať&nbsp;prý mu&nbsp;povím, nemyslím-li, že&nbsp;by&nbsp;si&nbsp;soukromník lépe ubránil dům sám s&nbsp;dětmi a&nbsp;rodinou než s&nbsp;půltuctem bídně placených pobudů sebraných nazdařbůh na&nbsp;ulici, kteří mohou získat stokrát více, když ho&nbsp;zahrdlí.</span></p>
          <p class="chunk" data-nb-ref-number="19" data-nb-words="71" data-nb-chars="439"><span class="idea" data-nb-ref-number="19" id="idea19" data-nb-words="71" data-nb-chars="439">Smál se&nbsp;mé&nbsp;divné aritmetice (jak se&nbsp;ráčil vyjádřit), podle které odhaduji počet obyvatelstva ze&nbsp;součtu našich rozličných náboženských a&nbsp;politických sekt. Nezná prý důvodu, proč by&nbsp;ti, kdo mají názory škodlivé veřejnosti, měli je&nbsp;měnit, a&nbsp;proč by&nbsp;se&nbsp;s&nbsp;nimi neměli skrývat. Dožaduje-li se&nbsp;vláda prvního, je&nbsp;to&nbsp;tyranství, ale nevymůže-li si&nbsp;druhé, je&nbsp;to&nbsp;slabost. Člověk smí chovat jedy ve&nbsp;skříňce, nesmí je&nbsp;však prodávat jako posilující léky.</span></p>
          <p class="chunk" data-nb-ref-number="20" data-nb-words="84" data-nb-chars="523"><span class="idea" data-nb-ref-number="20" id="idea20" data-nb-words="84" data-nb-chars="523">Mezi kratochvílemi velmožů a&nbsp;zemanů jsem prý uvedl, jak si&nbsp;všiml, karbanictví. Vyzvídal, v&nbsp;jakém věku k&nbsp;té&nbsp;zábavě přikročují a&nbsp;kdy ji&nbsp;odkládají. Kolik jim zabírá času. Hraje-li se&nbsp;někdy o&nbsp;tolik, že&nbsp;to&nbsp;ohrožuje jejich jmění. Nemohou-li podlí zpustlíci dojít obratností v&nbsp;tom řemesle velkého bohatství a&nbsp;držet tak i&nbsp;naše nejurozenější v&nbsp;područí a&nbsp;navykat je&nbsp;špatné společnosti. Nemohou-li je&nbsp;úplně oddalovat od&nbsp;duševního zušlechťování a&nbsp;dohánět prohrami k&nbsp;tomu, že&nbsp;sami zkoušejí a&nbsp;pěstují tu&nbsp;hanebnou obratnost zas na&nbsp;jiných.</span></p>
          <p class="chunk" data-nb-ref-number="21" data-nb-words="40" data-nb-chars="314"><span class="idea" data-nb-ref-number="21" id="idea21" data-nb-words="40" data-nb-chars="314">Nadobro ho&nbsp;ohromil můj dějepisný přehled událostí u&nbsp;nás za&nbsp;poslední století. Namítal, že&nbsp;je&nbsp;to&nbsp;pouhá snůška spiknutí, vzpour, vražd, řeží, převratů, vypovídání, nejhorších to&nbsp;následků lakoty, stranictví, licoměrnosti, věrolomnosti, ukrutnosti, zběsilosti, šílenství, zášti, závisti, chlípnosti, zloby a&nbsp;ctižádosti.</span></p>
          <p class="chunk" data-nb-ref-number="22" data-nb-words="238" data-nb-chars="1466"><span class="idea" data-nb-ref-number="22" id="idea22" data-nb-words="238" data-nb-chars="1466">Jeho Veličenstvo král si&nbsp;dal v&nbsp;dalším slyšení velkou práci a&nbsp;zopakoval mi&nbsp;stručně všechno, co&nbsp;jsem řekl. Srovnal své otázky s&nbsp;mými odpověďmi. Potom mě&nbsp;vzal do&nbsp;ruky, něžně mě&nbsp;pohladil a&nbsp;pronesl tato slova, na&nbsp;něž nikdy nezapomenu, a&nbsp;také ne&nbsp;na&nbsp;způsob, jak to&nbsp;pověděl: „Přítelíčku Grildrigu, pronesls nejskvělejší chvalozpěv na&nbsp;svou vlast. Dokázals jasně, že&nbsp;nevzdělanost, lenost a&nbsp;neřest jsou vlastně nezbytnými vlastnostmi pro zákonodárce. Že&nbsp;nejlépe zákony vysvětlují, vykládají a&nbsp;uplatňují ti, jimž záleží na&nbsp;tom, převrátit je, zamotat a&nbsp;obejít, a&nbsp;kteří to&nbsp;také dovedou. Pozoruji u&nbsp;vás slabé obrysy zřízení, které snad bylo v&nbsp;původní podobě snesitelné, jenže ty&nbsp;obrysy jsou zpola vyhlazeny a&nbsp;nadobro zatemněny a&nbsp;potřísněny rozkladem. Ze&nbsp;všeho, cos řekl, nevysvítá, že&nbsp;by&nbsp;u&nbsp;vás bylo potřeba vůbec nějaké ctnosti k&nbsp;dosažení jakéhokoliv úřadu. Tím méně, že&nbsp;by&nbsp;se&nbsp;muži stávali šlechtici pro svou ctnost, že&nbsp;by&nbsp;kněží byli povyšováni pro svou zbožnost a&nbsp;učenost, vojíni pro svou chrabrost a&nbsp;udatnost, soudcové pro svou bezúhonnost, senátoři pro svou vlasteneckost a&nbsp;rádcové pro svou moudrost. Ty&nbsp;však,“ pokračoval král, „strávils většinu života na&nbsp;cestách, a&nbsp;jak aspoň doufám, vyhnul ses až&nbsp;dosavad mnoha nepravostem své vlasti. Ale z&nbsp;toho, co&nbsp;jsem se&nbsp;dověděl z&nbsp;tvé zprávy a&nbsp;z&nbsp;odpovědí, které jsem z&nbsp;tebe pracně vymámil a&nbsp;vyždímal, nemohu leč usoudit, že&nbsp;valná část tvých krajanů je&nbsp;nejškodlivější hnusná havěť, která se&nbsp;kdy z&nbsp;dopuštění přírody plazila po&nbsp;povrchu země.“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./gulliverovy_cesty_023.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-RMBVqNwEzDcW++9jVyEQGMfdJYxexV/VkBR4VdP8m8I="></script>
  </body>
</html>