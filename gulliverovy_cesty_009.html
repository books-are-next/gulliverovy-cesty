<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA 2">
    <meta name="apple-mobile-web-app-capable" content="yes">
    <title>KAPITOLA 2 • Gulliverovy cesty</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./gulliverovy_cesty_008.html">
    <link rel="next" href="./gulliverovy_cesty_010.html">
    <meta name="nb-order" content="5">
    <link rel="self" href="gulliverovy_cesty_009.html">
    <meta name="nb-identifier" content="swift-gulliverovy-cesty-aba7abf">
    <meta name="nb-role" content="chapter">
  </head>
  <body data-nb-words="2739" data-nb-chars="16199" class="nb-role-chapter nb-custom-style">
    <nav role="doc-toc">
      <ul>
        <li><a href="gulliverovy_cesty_005.html">Vydavatel čtenáři</a></li>
      </ul>
      <ul>
        <li><a href="gulliverovy_cesty_006.html">Dopis kapitána Gullivera&nbsp;příbuznému Sympsonovi</a></li>
      </ul>
      <ul>
        <li><a href="gulliverovy_cesty_007.html">Díl I
            CESTA&nbsp;DO LILIPUTU</a>
          <ul>
            <li><a href="gulliverovy_cesty_008.html">KAPITOLA 1</a></li>
            <li><a href="gulliverovy_cesty_009.html">KAPITOLA 2</a></li>
            <li><a href="gulliverovy_cesty_010.html">KAPITOLA 3</a></li>
            <li><a href="gulliverovy_cesty_011.html">KAPITOLA 4</a></li>
            <li><a href="gulliverovy_cesty_012.html">KAPITOLA 5</a></li>
            <li><a href="gulliverovy_cesty_013.html">KAPITOLA 6</a></li>
            <li><a href="gulliverovy_cesty_014.html">KAPITOLA 7</a></li>
            <li><a href="gulliverovy_cesty_015.html">KAPITOLA 8</a></li>
          </ul>
        </li>
      </ul>
      <ul>
        <li><a href="gulliverovy_cesty_016.html">Díl II
            CESTA&nbsp;DO BROBDINGNAGU</a>
          <ul>
            <li><a href="gulliverovy_cesty_017.html">KAPITOLA 1</a></li>
            <li><a href="gulliverovy_cesty_018.html">KAPITOLA 2</a></li>
            <li><a href="gulliverovy_cesty_019.html">KAPITOLA 3</a></li>
            <li><a href="gulliverovy_cesty_020.html">KAPITOLA 4</a></li>
            <li><a href="gulliverovy_cesty_021.html">KAPITOLA 5</a></li>
            <li><a href="gulliverovy_cesty_022.html">KAPITOLA 6</a></li>
            <li><a href="gulliverovy_cesty_023.html">KAPITOLA 7</a></li>
            <li><a href="gulliverovy_cesty_024.html">KAPITOLA 8</a></li>
          </ul>
        </li>
      </ul>
      <ul>
        <li><a href="gulliverovy_cesty_025.html">Díl III
            CESTA DO LAPUTY, BALNIBARBI, LUGGNAGGU, GLUBBDUBDRIBU&nbsp;A DO JAPONSKA</a>
          <ul>
            <li><a href="gulliverovy_cesty_026.html">KAPITOLA 1</a></li>
            <li><a href="gulliverovy_cesty_027.html">KAPITOLA 2</a></li>
            <li><a href="gulliverovy_cesty_028.html">KAPITOLA 3</a></li>
            <li><a href="gulliverovy_cesty_029.html">KAPITOLA 4</a></li>
            <li><a href="gulliverovy_cesty_030.html">KAPITOLA 5</a></li>
            <li><a href="gulliverovy_cesty_031.html">KAPITOLA 6</a></li>
            <li><a href="gulliverovy_cesty_032.html">KAPITOLA 7</a></li>
            <li><a href="gulliverovy_cesty_033.html">KAPITOLA 8</a></li>
            <li><a href="gulliverovy_cesty_034.html">KAPITOLA 9</a></li>
            <li><a href="gulliverovy_cesty_035.html">KAPITOLA 10</a></li>
            <li><a href="gulliverovy_cesty_036.html">KAPITOLA 11</a></li>
          </ul>
        </li>
      </ul>
      <ul>
        <li><a href="gulliverovy_cesty_037.html">Díl IV
            CESTA DO ZEMĚ&nbsp;HVAJNINIMŮ</a>
          <ul>
            <li><a href="gulliverovy_cesty_038.html">KAPITOLA 1</a></li>
            <li><a href="gulliverovy_cesty_039.html">KAPITOLA 2</a></li>
            <li><a href="gulliverovy_cesty_040.html">KAPITOLA 3</a></li>
            <li><a href="gulliverovy_cesty_041.html">KAPITOLA 4</a></li>
            <li><a href="gulliverovy_cesty_042.html">KAPITOLA 5</a></li>
            <li><a href="gulliverovy_cesty_043.html">KAPITOLA 6</a></li>
            <li><a href="gulliverovy_cesty_044.html">KAPITOLA 7</a></li>
            <li><a href="gulliverovy_cesty_045.html">KAPITOLA 8</a></li>
            <li><a href="gulliverovy_cesty_046.html">KAPITOLA 9</a></li>
            <li><a href="gulliverovy_cesty_047.html">KAPITOLA 10</a></li>
            <li><a href="gulliverovy_cesty_048.html">KAPITOLA 11</a></li>
            <li><a href="gulliverovy_cesty_049.html">KAPITOLA 12</a></li>
          </ul>
        </li>
      </ul>
      <ul>
        <li><a href="gulliverovy_cesty_050.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./gulliverovy_cesty_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">KAPITOLA 2</span></h1>
        <p class="chunk" data-nb-ref-number="2" data-nb-words="39" data-nb-chars="256"><span class="idea" data-nb-ref-number="2" id="idea2" data-nb-words="39" data-nb-chars="256"><strong>Císař liliputský v&nbsp;průvodu velmožů přichází k&nbsp;spisovateli do&nbsp;vězení. Popisuje se&nbsp;císařova osobnost a&nbsp;vzezření. Jsou ustanoveni učenci, aby naučili spisovatele své řeči.&nbsp;Jeho laskavost mu&nbsp;dopomůže k&nbsp;přízni. Prohledají mu&nbsp;kapsy a&nbsp;odeberou mu&nbsp;šavli a&nbsp;pistole.</strong></span></p>
        <p class="chunk" data-nb-ref-number="3" data-nb-words="69" data-nb-chars="431"><span class="idea" data-nb-ref-number="3" id="idea3" data-nb-words="69" data-nb-chars="431">Když jsem se&nbsp;postavil na&nbsp;nohy, rozhlédl jsem se&nbsp;a&nbsp;přiznávám se, že&nbsp;jsem vábnějšího obrazu nikdy neviděl. Krajina kolem mne vypadala jako jediná zahrada, a&nbsp;ohrazená pole, ponejvíce na&nbsp;čtyřicet čtverečních stop, podobala se&nbsp;samým květinovým záhonům. Pole se&nbsp;střídala s&nbsp;lesy, měřícími na&nbsp;půl měřické tyče, a&nbsp;nejvyšší stromy byly podle mého úsudku vysoké sedm stop. Nalevo jsem se&nbsp;díval na&nbsp;město, které vypadalo jako namalovaná kulisa.</span></p>
        <p class="chunk" data-nb-ref-number="4" data-nb-words="670" data-nb-chars="3824"><span class="idea" data-nb-ref-number="4" id="idea4" data-nb-words="670" data-nb-chars="3824">Zatím už&nbsp;císař sestoupil z&nbsp;věže a&nbsp;přijížděl ke&nbsp;mně na&nbsp;koni; málem by&nbsp;se&nbsp;mu&nbsp;to&nbsp;bylo nevyplatilo. To&nbsp;zvíře bylo sice dobře vycvičeno, ale protože nebylo zvyklé na&nbsp;takovou podívanou, jako by&nbsp;se&nbsp;před ním pohybovala hora, vzpínalo se&nbsp;na&nbsp;zadních nohách. Jenže vladař, skvělý jezdec, udržel se&nbsp;v&nbsp;sedle, až&nbsp;přiběhli průvodci a&nbsp;podrželi mu&nbsp;uzdu, takže Jeho Veličenstvo mělo kdy slézti z&nbsp;koně. Když sestoupil na&nbsp;zem, obhlížel si&nbsp;mě&nbsp;s&nbsp;velkým podivem, ale držel se&nbsp;opodál od&nbsp;mého řetězu. Poručil svým kuchařům a&nbsp;nadsklepním a&nbsp;ti&nbsp;už&nbsp;byli připraveni, aby mi&nbsp;dali jídla a&nbsp;pití. Přistrčili mi&nbsp;je&nbsp;na&nbsp;jakýchsi vozících tak, až&nbsp;jsem na&nbsp;ně&nbsp;dosáhl. Vzal jsem ty&nbsp;vozíky a&nbsp;brzo jsem je&nbsp;všechny vyprázdnil. Na&nbsp;dvacíti bylo plno masa a&nbsp;na&nbsp;desíti zase lihovin. Každý vůz s&nbsp;masem mi&nbsp;stačil na&nbsp;dvě tři pořádná sousta a&nbsp;nápoj z&nbsp;desíti hliněných lahví jsem vylil na&nbsp;jeden vozík a&nbsp;vypil jej jedním douškem. S&nbsp;ostatními jsem naložil rovněž tak. Císařovna s&nbsp;princi a&nbsp;princeznami seděli opodál na&nbsp;křeslech, obklopeni dvorními dámami. Ale po&nbsp;nehodě, která se&nbsp;přihodila císaři s&nbsp;koněm, povstali a&nbsp;přistoupili k&nbsp;jeho osobě, kterou teď chci vylíčit. Císař je&nbsp;skoro o&nbsp;šířku mého nehtu větší než všichni na&nbsp;jeho dvoře. Už&nbsp;to&nbsp;stačí, aby byl divák jat úctou. Má&nbsp;ostré mužné rysy, převislý ret a&nbsp;zahnutý nos, jako mají Habsburkové, olivovou pleť, vzpřímený postoj, souměrné tělo i&nbsp;údy, všechny pohyby půvabné a&nbsp;majestátní chování. Překročil právě nejlepší dobu mládí, neboť mu&nbsp;bylo osmadvacet a&nbsp;tři čtvrtě roku. Z&nbsp;toho už&nbsp;vládl skoro sedm let velmi šťastně a&nbsp;ponejvíc vítězně. Abych viděl pohodlněji, ulehl jsem na&nbsp;bok, takže jsem měl tvář rovně s&nbsp;jeho tváří; stál ode mne jenom na&nbsp;tři yardy. Držel jsem ho&nbsp;ostatně od&nbsp;té&nbsp;doby častokrát v&nbsp;ruce, a&nbsp;nemohu se&nbsp;tudíž při jeho vylíčení zmýlit. Jeho prosté, jednoduché šaty měly zpola asijský a&nbsp;zpola evropský střih. Zato na&nbsp;hlavě nosil lehkou zlatou přílbu ozdobenou drahokamy a&nbsp;na&nbsp;temeni chochol. V&nbsp;ruce držel na&nbsp;obranu vytasený meč, kdybych se&nbsp;snad náhodou utrhl. Meč měřil skoro tři palce a&nbsp;jilec a&nbsp;pochva byly ze&nbsp;zlata a&nbsp;posázeny démanty. Hlas měl pronikavý, ale jasný a&nbsp;zřetelný, takže jsem ho&nbsp;slyšel, i&nbsp;když jsem povstal. Dámy i&nbsp;dvořané byli všichni skvostně oděni, takže to&nbsp;místo, kde stáli, podobalo se&nbsp;sukni prostřené na&nbsp;zem, vyšívané zlatými a&nbsp;stříbrnými postavami. Jeho císařské Veličenstvo mluvilo se&nbsp;mnou znovu a&nbsp;znovu a&nbsp;já&nbsp;jsem mu&nbsp;odpovídal, ale nerozuměli jsme si&nbsp;ani slovo. Bylo tam několik jeho kněží a&nbsp;právníků (jak jsem hádal z&nbsp;jejich obleku) a&nbsp;těm kázal, aby se&nbsp;dali se&nbsp;mnou do&nbsp;řeči. Mluvil jsem na&nbsp;ně&nbsp;mnoha jazyky, o&nbsp;nichž jsem měl nějakou potuchu, totiž hornoněmecky i&nbsp;dolnoněmecky, latinsky, francouzsky, španělsky, italsky, i&nbsp;jazykem lingua franca, ale nadarmo. Asi za&nbsp;dvě hodiny se&nbsp;dvůr vzdálil a&nbsp;osaměl jsem se&nbsp;silnou stráží. Ta&nbsp;mě&nbsp;měla chránit proti dotěrnosti, popřípadě i&nbsp;zlomyslnosti chátry, která se&nbsp;kupila netrpělivě kolem mne tak blízko, jak si&nbsp;jen troufala. Někteří byli tak drzí, že&nbsp;na&nbsp;mne stříleli šípy, když jsem si&nbsp;hověl na&nbsp;zemi u&nbsp;dveří domu. Jeden šíp mi&nbsp;málem vlétl do&nbsp;levého oka. Plukovník dal zatknout šest hlavních výtržníků a&nbsp;zdálo se&nbsp;mu, že&nbsp;nejvhodnějším trestem na&nbsp;ně&nbsp;bude, když mi&nbsp;je&nbsp;vydá svázané do&nbsp;rukou. A&nbsp;to&nbsp;také vojáci provedli a&nbsp;přistrkali mi&nbsp;je&nbsp;žerděmi pík na&nbsp;dosah. Vzal jsem je&nbsp;všechny do&nbsp;pravé ruky a&nbsp;pět jsem si&nbsp;jich strčil do&nbsp;kapsy u&nbsp;kabátu a&nbsp;na&nbsp;šestého jsem se&nbsp;tvářil, jako bych ho&nbsp;chtěl zaživa sníst. Chudák hrozně ječel a&nbsp;plukovník s&nbsp;vojáky trnuli úzkostí, zvláště když viděli, jak vytahuji kudlu. Ale brzo jsem jim zaplašil strach. Vlídně jsem na&nbsp;něho pohlédl, rázem mu&nbsp;přeřízl provazy, jimiž byl spoután, a&nbsp;postavil ho&nbsp;opatrně na&nbsp;zem. Ten uháněl! Ostatní jsem jednoho po&nbsp;druhém vytáhl z&nbsp;kapsy a&nbsp;naložil s&nbsp;nimi stejně. Pozoroval jsem, že&nbsp;vojáci i&nbsp;lidé jsou mi&nbsp;upřímně vděčni za&nbsp;ten projev dobrosrdečnosti, který byl potom u&nbsp;dvora vykládán silně v&nbsp;můj prospěch.</span></p>
        <p class="chunk" data-nb-ref-number="5" data-nb-words="93" data-nb-chars="546"><span class="idea" data-nb-ref-number="5" id="idea5" data-nb-words="93" data-nb-chars="546">Kvečeru jsem se&nbsp;dostal jakžtakž do&nbsp;domu, kde jsem ulehl na&nbsp;zem, a&nbsp;tak jsem léhal asi čtrnáct dní. Za&nbsp;tu&nbsp;dobu císař nařídil, aby mi&nbsp;ustrojili postel. Přivezli šest set žíněnek obyčejných rozměrů a&nbsp;rozložili mi&nbsp;je&nbsp;v&nbsp;domě. Když jich sešili sto padesát, stačilo to&nbsp;zrovna na&nbsp;rozměry žíněnky pro mne. Složili je&nbsp;po&nbsp;čtyřech, ale i&nbsp;tak mě&nbsp;chránily jen nevalně od&nbsp;tvrdé podlahy, která byla z&nbsp;hladkého kamene. Podle téhož počtu zásobili mě&nbsp;houněmi, prostěradly a&nbsp;svrchními přikrývkami. Pro člověka tak otužilého v&nbsp;trampotách jako já&nbsp;byly dosti snesitelné.</span></p>
        <p class="chunk" data-nb-ref-number="6" data-nb-words="76" data-nb-chars="482"><span class="idea" data-nb-ref-number="6" id="idea6" data-nb-words="76" data-nb-chars="482">Jakmile se&nbsp;roznesla po&nbsp;království zpráva o&nbsp;mém příchodu, přicházeli za&nbsp;mnou v&nbsp;úžasném množství boháči, lenoši a&nbsp;zvědavci, takže se&nbsp;vesnice téměř vylidnily a&nbsp;hospodářství a&nbsp;domácnosti by&nbsp;byly jistě upadly, kdyby Jeho císařské Veličenstvo nebylo proti té&nbsp;nepřístojnosti zakročilo provoláními a&nbsp;státními úkazy. Císař nařídil, aby se&nbsp;ti, kdo mě&nbsp;už&nbsp;viděli, vrátili domů a&nbsp;neopovažovali se&nbsp;bez povolení dvora přijít na&nbsp;padesát yardů od&nbsp;mého domu. Ministři si&nbsp;tím slušně pomohli k&nbsp;penězům.</span></p>
        <p class="chunk" data-nb-ref-number="7" data-nb-words="629" data-nb-chars="3687"><span class="idea" data-nb-ref-number="7" id="idea7" data-nb-words="629" data-nb-chars="3687">Mezitím konal císař časté porady, na&nbsp;nichž se&nbsp;mluvilo o&nbsp;tom, co&nbsp;se&nbsp;mnou. A&nbsp;jak mě&nbsp;později ubezpečoval velmi dobrý přítel, muž urozený a&nbsp;do&nbsp;všeho zasvěcený, měli se&nbsp;mnou u&nbsp;dvora velké starosti. Obávali se, že&nbsp;se&nbsp;osvobodím, že&nbsp;má&nbsp;výživa bude velmi drahá a&nbsp;třeba způsobí všeobecný hlad. Jednou se&nbsp;rozhodli, že&nbsp;mě&nbsp;umoří hlady anebo že&nbsp;mi&nbsp;prostřílejí tvář a&nbsp;ruce otrávenými šípy, což mě&nbsp;brzo dorazí. Ale proti tomu zase uvážili, že&nbsp;puch z&nbsp;tak veliké mrtvoly přivodí v&nbsp;hlavním městě mor, který se&nbsp;pak roznese po&nbsp;celém království. Za&nbsp;těchto porad přišlo ke&nbsp;dveřím velké poradní síně několik důstojníků. Když dva z&nbsp;nich vpustili, podali zprávu o&nbsp;tom, jak jsem se&nbsp;zachoval k&nbsp;výše zmíněným šesti zlosynům. To&nbsp;vyvolalo v&nbsp;srdci Jeho Veličenstva a&nbsp;celého sboru tak příznivý dojem o&nbsp;mně, že&nbsp;bylo vydané císařské nařízení, podle něhož všechny vesnice na&nbsp;devět yardů od&nbsp;hlavního města byly povinny dodávat na&nbsp;mé&nbsp;vydržování každého rána šest volů, čtyřicet ovcí a&nbsp;jiné potraviny, spolu s&nbsp;přiměřeným množstvím chleba a&nbsp;vína a&nbsp;jiných nápojů. Za&nbsp;to&nbsp;vydávalo Jeho Veličenstvo pokladní poukázky na&nbsp;řádnou výplatu. Neboť ten vladař žije hlavně ze&nbsp;svých statků a&nbsp;jen zřídka, leda za&nbsp;zvláštních okolností, vymáhá berně na&nbsp;poddaných, kteří jsou pak nuceni táhnout s&nbsp;ním do&nbsp;války na&nbsp;vlastní útraty. Bylo též ustanoveno, abych měl šest set sloužících. Povolili jim stravné na&nbsp;živobytí a&nbsp;po&nbsp;obou stranách mých dveří jim postavili velmi příhodné stany. Dále bylo nařízeno, aby mi&nbsp;tři sta krejčích ušilo šaty podle tamější módy; aby mě&nbsp;šest největších učenců Jeho Veličenstva vyučovalo jejich řeči; a&nbsp;posléze, aby císařské koně a&nbsp;koně šlechticů a&nbsp;gardové vojsko cvičili často na&nbsp;dohled přede mnou, aby si&nbsp;tak na&nbsp;mne přivykli. Všechny tyto rozkazy byly jaksepatří provedeny a&nbsp;za&nbsp;nějaké tři týdny jsem učinil v&nbsp;jejich řeči velké pokroky. V&nbsp;té&nbsp;době mě&nbsp;císař často poctíval svou návštěvou a&nbsp;ráčil vypomáhat mým učitelům ve&nbsp;vyučování. Začali jsme už&nbsp;jaksi rozmlouvat, a&nbsp;když jsem se&nbsp;naučil prvním slovům, vyslovil jsem mu&nbsp;přání, aby mi&nbsp;ráčil dát svobodu, a&nbsp;to&nbsp;jsem mu&nbsp;denně na&nbsp;kolenou opakoval. Odpovídal, pokud jsem pochopil, že&nbsp;se&nbsp;to&nbsp;poddá až&nbsp;časem a&nbsp;že&nbsp;na&nbsp;to&nbsp;není ani pomyšlení, dokud se&nbsp;neporadí se&nbsp;svou radou, a&nbsp;že&nbsp;nejprve musím: „Lumos Kelmin pesso desmar lon Emposo,“ to&nbsp;jest přísahat mír jemu a&nbsp;jeho království. Že&nbsp;však se&nbsp;mnou budou jednat se&nbsp;vší laskavostí. A&nbsp;poradil mi, abych si&nbsp;získal trpělivostí a&nbsp;skromným chováním u&nbsp;něho a&nbsp;jeho poddaných dobré jméno. Žádal mě, abych mu&nbsp;neměl za&nbsp;zlé, když nařídí zvláštním úředníkům, aby mě&nbsp;prohledali. Mám prý u&nbsp;sebe možná nějaké zbraně, které jsou jistě nebezpečné, odpovídají-li objemu tak ohromné postavy. Řekl jsem, že&nbsp;se&nbsp;stane Jeho Veličenstvu po&nbsp;vůli, neboť jsem hotov svléci se&nbsp;a&nbsp;obrátit před ním kapsy naruby. To&nbsp;jsem vyjádřil jednak slovy, jednak posunky. Odvětil, že&nbsp;podle zákona království musí mě&nbsp;prohledat dva jeho úředníci. Ví, že&nbsp;to&nbsp;není možné bez mého svolení a&nbsp;přispění. Má&nbsp;prý o&nbsp;mé&nbsp;šlechetnosti a&nbsp;spravedlnosti tak dobré mínění, že&nbsp;mi&nbsp;je&nbsp;svěří do&nbsp;rukou. Všechno, cokoliv mi&nbsp;odeberou, zase mi&nbsp;vrátí, když odejdu ze&nbsp;země, anebo za&nbsp;to&nbsp;zaplatí cenu, jakou jim určím. Vzal jsem oba úředníky do&nbsp;rukou a&nbsp;strčil si&nbsp;je&nbsp;nejprve do&nbsp;kapes u&nbsp;kabátu a&nbsp;potom do&nbsp;všech ostatních kapes, které jsem měl na&nbsp;sobě, kromě dvou kapsiček a&nbsp;jiné tajné kapsy, proti jejichž prohledávání jsem byl, protože jsem tam měl potřebné drobnosti, které měly cenu jenom pro mne. V&nbsp;jedné kapsičce jsem měl stříbrné hodinky, v&nbsp;druhé trochu zlaťáků v&nbsp;peněžence. Ti&nbsp;pánové, vybavení perem, inkoustem a&nbsp;papírem, pořídili přesný popis všeho, co&nbsp;uviděli. Když byli hotovi, chtěli, abych je&nbsp;sundal dolů, aby soupis odevzdali císaři. Přeložil jsem později ten soupis do&nbsp;angličtiny; zní doslova takto:</span></p>
        <p class="chunk" data-nb-ref-number="8" data-nb-words="560" data-nb-chars="3308"><span class="idea" data-nb-ref-number="8" id="idea8" data-nb-words="560" data-nb-chars="3308">Imprimis, v&nbsp;pravé kapse Velkého Člověka Hory (takto vykládám slova Quinbus Flestrin) našli jsme po&nbsp;nejpřísnější prohlídce jenom velký kus hrubého sukna, které by&nbsp;stačilo na&nbsp;koberec do&nbsp;hlavní audienční síně Vašeho Veličenstva. V&nbsp;levé kapse jsme uviděli ohromnou stříbrnou bednu s&nbsp;víkem ze&nbsp;stejného kovu, které jsme my&nbsp;prohledavači nemohli nadzdvihnout. Chtěli jsme, aby ji&nbsp;otevřel, a&nbsp;když do&nbsp;ní&nbsp;jeden z&nbsp;nás vstoupil, octl se&nbsp;až&nbsp;do&nbsp;poloviny stehna v&nbsp;jakémsi prachu, který se&nbsp;nám rozletěl do&nbsp;tváře, takže jsme oba společně několikrát kýchli. V&nbsp;pravé kapse u&nbsp;vesty našli jsme úžasný svazek bílých tenkých látek, složených přes sebe, tloušťky tří mužů, svázaný silným lanem a&nbsp;označený černými obrazci. Domníváme se&nbsp;poníženě, že&nbsp;jsou to&nbsp;zápisky, a&nbsp;každé písmeno je&nbsp;skoro polovice naší dlaně. V&nbsp;levé kapse byl jakýsi stroj, z&nbsp;jehož hřbetu trčelo dvanáct dlouhých tyčí, které vypadají jako kolí přede dvorem Vašeho Veličenstva. Dohadujeme se, že&nbsp;si&nbsp;tím Člověk Hora češe hlavu. Neobtěžovali jsme ho&nbsp;pořád otázkami, protože nám jen stěží rozuměl. Ve&nbsp;velké kapse na&nbsp;pravé straně jeho prostřední roušky (tak překládám slovo ranfu-lo, čímž myslili kalhoty) viděli jsme dutý sloup ze&nbsp;železa asi velikosti člověka, připevněný na&nbsp;silné dřevo větší než sloup. Na&nbsp;jedné straně sloupu trčely ohromné kusy železa, podivně vyřezávané, s&nbsp;nimiž si&nbsp;nevíme rady. V&nbsp;levé kapse zase stroj téhož druhu. V&nbsp;menší kapse na&nbsp;pravé straně bylo několik kulatých a&nbsp;plochých kusů bílého a&nbsp;červeného kovu různé velikosti. Některé bílé kusy, které vypadaly jako ze&nbsp;stříbra, byly tak velké a&nbsp;těžké, že&nbsp;jsem je&nbsp;se&nbsp;svým druhem stěží pozdvihl. V&nbsp;levé kapse byly dva černé sloupy nepravidelných tvarů. Když jsme stáli na&nbsp;dně jeho kapsy, dosáhli jsme jen stěží na&nbsp;jejich horní konec. Jeden z&nbsp;nich byl uzavřen a&nbsp;vypadal jako z&nbsp;jednoho kusu. U&nbsp;druhého bylo vidět na&nbsp;dolním konci bílou kulatou hmotu asi dvakrát tak velikou jako naše hlava. V&nbsp;každém z&nbsp;nich byl uzavřen ohromný ocelový plát. Pohnuli jsme ho&nbsp;rozkazy k&nbsp;tomu, že&nbsp;nám je&nbsp;ukázal, poněvadž jsme tušili, že&nbsp;jsou to&nbsp;možná nebezpečné nástroje. Vyňal je&nbsp;z&nbsp;obalu a&nbsp;řekl nám, že&nbsp;ve&nbsp;vlasti se&nbsp;jedním holíval a&nbsp;druhým krájel maso. Do&nbsp;dvou kapes jsme se&nbsp;nemohli dostat. Říká se&nbsp;jim kapsičky. Byly to&nbsp;dva rozparky, naříznuté nahoře do&nbsp;jeho střední roušky, ale smáčknuté tlakem břicha. Z&nbsp;pravé kapsičky visel velký stříbrný řetěz a&nbsp;naspodu byl jakýsi báječný stroj. Nařídili jsme mu, aby vytáhl, co&nbsp;je&nbsp;přivázáno na&nbsp;řetěze. Vypadalo to&nbsp;jako koule zpola ze&nbsp;stříbra a&nbsp;zpola z&nbsp;nějaké průsvitné hmoty. Viděli jsme na&nbsp;průsvitné straně podivné tvary, nakreslené do&nbsp;kruhu, a&nbsp;zdálo se&nbsp;nám, že&nbsp;se&nbsp;jich lze dotknout, až&nbsp;jsme shledali, že&nbsp;se&nbsp;nám prsty zarazily na&nbsp;té&nbsp;průsvitné hmotě. Dal nám ten stroj k&nbsp;uším. Stroj hučel jako vodní mlýn. Hádáme, že&nbsp;je&nbsp;to&nbsp;buďto neznámé zvíře, anebo bůh, kterého uctívá. Ale kloníme se&nbsp;spíše k&nbsp;druhému názoru, protože nás ujišťoval (ačli jsme mu&nbsp;dobře rozuměli, neboť se&nbsp;vyjadřuje velmi nedokonale), že&nbsp;bývá málokdy, aby se&nbsp;s&nbsp;tím neporadil, než něco udělá. Nazýval to&nbsp;svým orákulem a&nbsp;říkal, že&nbsp;mu&nbsp;ukazuje čas na&nbsp;všechno, co&nbsp;má&nbsp;v&nbsp;životě dělat. Z&nbsp;levé kapsičky vyňal síť, která by&nbsp;skoro stačila pro rybáře, jenže se&nbsp;může otvírat a&nbsp;zavírat jako peněženka. A&nbsp;také mu&nbsp;za&nbsp;peněženku slouží. Našli jsme v&nbsp;ní&nbsp;několik těžkých kusů žlutého kovu. Jsou-li z&nbsp;pravého zlata, mají jistě nesmírnou cenu.</span></p>
        <p class="chunk" data-nb-ref-number="9" data-nb-words="92" data-nb-chars="569"><span class="idea" data-nb-ref-number="9" id="idea9" data-nb-words="92" data-nb-chars="569">Prohledavše mu&nbsp;takto bedlivě všechny kapsy, jsouce poslušní rozkazů Vašeho Veličenstva, zpozorovali jsme kolem jeho života pás z&nbsp;kůže nějakého ohromného zvířete. Na&nbsp;něm visel po&nbsp;levé straně meč zdéli pěti mužů. A&nbsp;na&nbsp;pravé straně ranec nebo pytlík, rozdělený na&nbsp;dvě komory, do&nbsp;nichž by&nbsp;se&nbsp;vešlo po&nbsp;třech poddaných Vašeho Veličenstva. V&nbsp;jedné té&nbsp;komoře byly rozličné koule nebo hroudy velmi tíživého kovu velikosti naší hlavy, které zdvihne jenom silná ruka. V&nbsp;druhé komoře byla hromada černých zrnek, ne&nbsp;však velkých ani těžkých. Udrželi jsme jich na&nbsp;dlani přes padesát.</span></p>
        <p class="chunk" data-nb-ref-number="10" data-nb-words="38" data-nb-chars="249"><span class="idea" data-nb-ref-number="10" id="idea10" data-nb-words="38" data-nb-chars="249">Toto je&nbsp;přesný soupis toho, co&nbsp;jsme našli na&nbsp;Člověku Horovi, který s&nbsp;námi zacházel velmi zdvořile a&nbsp;s&nbsp;náležitou úctou k&nbsp;nařízení Vašeho Veličenstva. Podepsáno a&nbsp;opatřeno pečetí čtvrtého dne v&nbsp;devětaosmdesátém měsíci šťastné vlády Vašeho Veličenstva.</span></p>
        <p class="chunk" data-nb-ref-number="11" data-nb-words="4" data-nb-chars="28"><span class="idea" data-nb-ref-number="11" id="idea11" data-nb-words="4" data-nb-chars="28"><em>Klefren Frelok, Marsi Frelok</em></span></p>
        <p class="chunk" data-nb-ref-number="12" data-nb-words="404" data-nb-chars="2448"><span class="idea" data-nb-ref-number="12" id="idea12" data-nb-words="404" data-nb-chars="2448">Když přečetli císaři tento soupis, nařídil mi&nbsp;císař, třeba velmi mírnými slovy, abych vydal těch několik drobností. Nejprve mě&nbsp;požádal o&nbsp;mou tureckou šavli, kterou jsem odepjal s&nbsp;pochvou a&nbsp;se&nbsp;vším všudy. Mezitím poručil třem tisícům nejlepších vojáků, kteří ho&nbsp;tehdy doprovázeli, aby mě&nbsp;zpovzdáli obklíčili a&nbsp;připravili si&nbsp;luky a&nbsp;šípy k&nbsp;výstřelu. Nevšiml jsem si&nbsp;toho, protože jsem upíral zrak přímo na&nbsp;Jeho Veličenstvo. Potom chtěl, abych vytasil tureckou šavli, která sice v&nbsp;moři trochu zrezavěla, ale z&nbsp;velké části se&nbsp;skvěle leskla. Vytasil jsem ji&nbsp;a&nbsp;všechno vojsko rázem vykřiklo zpola hrůzou a&nbsp;zpola údivem, neboť svítilo jasně slunce, a&nbsp;když jsem zamával šavlí v&nbsp;ruce, odlesk je&nbsp;oslnil. Jeho Veličenstvo, které je&nbsp;vladařem velkého ducha, bylo neohroženější, než bych se&nbsp;byl nadál. Poručilo mi, abych ji&nbsp;zastrčil zase do&nbsp;pochvy a&nbsp;odhodil ji&nbsp;co&nbsp;nejopatrněji na&nbsp;zem asi na&nbsp;šest stop od&nbsp;konce řetězu. Dále ode mne císař požadoval duté železné sloupy, čímž myslil mé&nbsp;kapesní pistole. Vytáhl jsem jednu a&nbsp;vyložil mu&nbsp;na&nbsp;jeho žádost, jak jen jsem dovedl, k&nbsp;čemu je. Nabil jsem do&nbsp;ní&nbsp;jenom prachu, který v&nbsp;utaženém pytlíku náhodou nezvlhl (proti zvlhnutí ho&nbsp;zejména brání všichni obezřelí námořníci), a&nbsp;upozorniv císaře předem, aby se&nbsp;nebál, vystřelil jsem do&nbsp;vzduchu. Úžas nad tím byl mnohem větší než při pohledu na&nbsp;mou tureckou šavli. Padli po&nbsp;stovkách jako zabití. Ba&nbsp;ani císař, jenž se&nbsp;sice udržel na&nbsp;nohou, nemohl se&nbsp;chvíli vzpamatovat. Vydal jsem mu&nbsp;obě pistole tak, jak jsem už&nbsp;vydal tureckou šavli, a&nbsp;potom pytlík na&nbsp;prach a&nbsp;kulky. Kladl jsem mu&nbsp;na&nbsp;srdce, aby chránil prach před ohněm, protože by&nbsp;se&nbsp;nejmenší jiskerkou vznítil a&nbsp;vyhodil mu&nbsp;královský palác do&nbsp;povětří. Rovněž jsem vydal hodinky, na&nbsp;které byl císař velmi zvědav. Hned rozkázal dvěma největším gardovým svobodníkům, aby je&nbsp;na&nbsp;ramenou odnesli na&nbsp;tyči, jako nosívají v&nbsp;Anglii povozníci sud piva. Žasl nad jejich ustavičným hlukem a&nbsp;nad otáčením minutové ručičky, které zřetelně pozoroval. (Oni mají totiž mnohem bystřejší zrak než my.) Tázal se&nbsp;učenců kolem sebe na&nbsp;jejich názory. Byly rozmanité a&nbsp;nesourodé, jak si&nbsp;asi čtenář lehce domyslí, i&nbsp;když je&nbsp;nebudu opakovat. Ale vlastně jsem jim dobře nerozuměl. Potom jsem vydal stříbrné a&nbsp;měděné peníze, peněženku, v&nbsp;níž bylo devět velkých a&nbsp;několik menších zlaťáků, nůž i&nbsp;břitvu, hřebínek i&nbsp;tabatěrku, kapesník i&nbsp;zápisník. Tureckou šavli, pistole a&nbsp;pytlík dopravili na&nbsp;vozech do&nbsp;skladišť Jeho Veličenstva. Ostatní majetek mi&nbsp;vrátili.</span></p>
        <p class="chunk" data-nb-ref-number="13" data-nb-words="63" data-nb-chars="361"><span class="idea" data-nb-ref-number="13" id="idea13" data-nb-words="63" data-nb-chars="361">Jak jsem už&nbsp;poznamenal, měl jsem tajnou kapsu, která jim při prohlídce ušla, a&nbsp;v&nbsp;ní&nbsp;byly brejle (kterých někdy užívám, protože mám slabý zrak), kapesní dalekohled a&nbsp;několik jiných potřebných drobnůstek. Protože císaři nebyly k&nbsp;ničemu, zdálo se&nbsp;mi, že&nbsp;nejsem zavázán ctí, abych mu&nbsp;je&nbsp;ukázal. Obával jsem se&nbsp;také, že&nbsp;se&nbsp;mi&nbsp;ztratí nebo zkazí, když je&nbsp;vydám z&nbsp;ruky.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./gulliverovy_cesty_010.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>