<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA 8">
    <meta name="apple-mobile-web-app-capable" content="yes">
    <title>KAPITOLA 8</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./gulliverovy_cesty_014.html">
    <link rel="next" href="./gulliverovy_cesty_016.html">
    <meta name="nb-order" content="11">
    <link rel="self" href="gulliverovy_cesty_015.html">
    <meta name="nb-identifier" content="swift-gulliverovy-cesty-44e1be9">
    <meta name="nb-role" content="chapter">
  </head>
  <body data-nb-words="1974" data-nb-chars="11370" class="nb-role-chapter nb-custom-style">
    <nav role="doc-toc">
      <li><a href="gulliverovy_cesty_005.html">Vydavatel čtenáři</a></li>
      <li><a href="gulliverovy_cesty_006.html">Dopis kapitána Gullivera&nbsp;příbuznému Sympsonovi</a></li>
      <li><a href="gulliverovy_cesty_007.html">Díl I
          CESTA&nbsp;DO LILIPUTU</a>
        <ul class="plain">
          <li><a href="gulliverovy_cesty_008.html">KAPITOLA 1</a></li>
          <li><a href="gulliverovy_cesty_009.html">KAPITOLA 2</a></li>
          <li><a href="gulliverovy_cesty_010.html">KAPITOLA 3</a></li>
          <li><a href="gulliverovy_cesty_011.html">KAPITOLA 4</a></li>
          <li><a href="gulliverovy_cesty_012.html">KAPITOLA 5</a></li>
          <li><a href="gulliverovy_cesty_013.html">KAPITOLA 6</a></li>
          <li><a href="gulliverovy_cesty_014.html">KAPITOLA 7</a></li>
          <li><a href="gulliverovy_cesty_015.html">KAPITOLA 8</a></li>
        </ul>
      </li>
      <li><a href="gulliverovy_cesty_016.html">Díl II
          CESTA&nbsp;DO BROBDINGNAGU</a>
        <ul class="plain">
          <li><a href="gulliverovy_cesty_017.html">KAPITOLA 1</a></li>
          <li><a href="gulliverovy_cesty_018.html">KAPITOLA 2</a></li>
          <li><a href="gulliverovy_cesty_019.html">KAPITOLA 3</a></li>
          <li><a href="gulliverovy_cesty_020.html">KAPITOLA 4</a></li>
          <li><a href="gulliverovy_cesty_021.html">KAPITOLA 5</a></li>
          <li><a href="gulliverovy_cesty_022.html">KAPITOLA 6</a></li>
          <li><a href="gulliverovy_cesty_023.html">KAPITOLA 7</a></li>
          <li><a href="gulliverovy_cesty_024.html">KAPITOLA 8</a></li>
        </ul>
      </li>
      <li><a href="gulliverovy_cesty_025.html">Díl III
          CESTA DO LAPUTY, BALNIBARBI, LUGGNAGGU, GLUBBDUBDRIBU&nbsp;A DO JAPONSKA</a>
        <ul class="plain">
          <li><a href="gulliverovy_cesty_026.html">KAPITOLA 1</a></li>
          <li><a href="gulliverovy_cesty_027.html">KAPITOLA 2</a></li>
          <li><a href="gulliverovy_cesty_028.html">KAPITOLA 3</a></li>
          <li><a href="gulliverovy_cesty_029.html">KAPITOLA 4</a></li>
          <li><a href="gulliverovy_cesty_030.html">KAPITOLA 5</a></li>
          <li><a href="gulliverovy_cesty_031.html">KAPITOLA 6</a></li>
          <li><a href="gulliverovy_cesty_032.html">KAPITOLA 7</a></li>
          <li><a href="gulliverovy_cesty_033.html">KAPITOLA 8</a></li>
          <li><a href="gulliverovy_cesty_034.html">KAPITOLA 9</a></li>
          <li><a href="gulliverovy_cesty_035.html">KAPITOLA 10</a></li>
          <li><a href="gulliverovy_cesty_036.html">KAPITOLA 11</a></li>
        </ul>
      </li>
      <li><a href="gulliverovy_cesty_037.html">Díl IV
          CESTA DO ZEMĚ&nbsp;HVAJNINIMŮ</a>
        <ul class="plain">
          <li><a href="gulliverovy_cesty_038.html">KAPITOLA 1</a></li>
          <li><a href="gulliverovy_cesty_039.html">KAPITOLA 2</a></li>
          <li><a href="gulliverovy_cesty_040.html">KAPITOLA 3</a></li>
          <li><a href="gulliverovy_cesty_041.html">KAPITOLA 4</a></li>
          <li><a href="gulliverovy_cesty_042.html">KAPITOLA 5</a></li>
          <li><a href="gulliverovy_cesty_043.html">KAPITOLA 6</a></li>
          <li><a href="gulliverovy_cesty_044.html">KAPITOLA 7</a></li>
          <li><a href="gulliverovy_cesty_045.html">KAPITOLA 8</a></li>
          <li><a href="gulliverovy_cesty_046.html">KAPITOLA 9</a></li>
          <li><a href="gulliverovy_cesty_047.html">KAPITOLA 10</a></li>
          <li><a href="gulliverovy_cesty_048.html">KAPITOLA 11</a></li>
          <li><a href="gulliverovy_cesty_049.html">KAPITOLA 12</a></li>
        </ul>
      </li>
      <li><a href="gulliverovy_cesty_050.html">Poznámky pod čarou</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./gulliverovy_cesty_014.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">KAPITOLA 8</span></h1>
        <p class="chunk" data-nb-ref-number="2" data-nb-words="18" data-nb-chars="119"><span class="idea" data-nb-ref-number="2" id="idea2" data-nb-words="18" data-nb-chars="119"><strong>Šťastnou náhodou najde spisovatel možnost odejít z&nbsp;Blefusku. Po&nbsp;menších nesnázích se&nbsp;dostane šťastně&nbsp;do své rodné země.</strong></span></p>
        <p class="chunk" data-nb-ref-number="3" data-nb-words="361" data-nb-chars="1992"><span class="idea" data-nb-ref-number="3" id="idea3" data-nb-words="361" data-nb-chars="1992">Tři dni po&nbsp;tom, co&nbsp;jsem tam přišel, zašel jsem ze&nbsp;zvědavosti na&nbsp;severovýchodní pobřeží ostrova a&nbsp;tam jsem zpozoroval asi na&nbsp;půl mořské míle v&nbsp;moři něco jako převržený člun. Zul jsem boty a&nbsp;punčochy, a&nbsp;když jsem se&nbsp;dobrodil asi na&nbsp;dvě stě nebo tři sta yardů, poznal jsem, že&nbsp;se&nbsp;ta&nbsp;věc příbojem přibližuje. Tu&nbsp;jsem uviděl jasně, že&nbsp;je&nbsp;to&nbsp;opravdový člun, který byl asi zahnán, jak jsem se&nbsp;domníval, bouří od&nbsp;lodi. Obrátil jsem se&nbsp;pak ihned zpátky k&nbsp;městu a&nbsp;požádal Jeho císařské Veličenstvo, aby mi&nbsp;propůjčilo dvacet svých nejvyšších korábů, které mu&nbsp;zbyly po&nbsp;ztrátě loďstva, a&nbsp;tři tisíce námořníků pod velením místoadmirála. To&nbsp;loďstvo plulo dokola, zatímco já&nbsp;jsem se&nbsp;vracel nejkratší cestou na&nbsp;pobřeží, kde jsem prve objevil ten člun. Shledal jsem, že&nbsp;příboj jej zatím zahnal ještě blíže. Námořníci byli opatřeni lanovím, které jsem předem spletl tak, aby bylo dosti silné. Když ty&nbsp;lodi přijely, svlékl jsem se&nbsp;a&nbsp;brodil, až&nbsp;jsem došel na&nbsp;sto yardů od&nbsp;člunu. Potom jsem musel plavat, až&nbsp;jsem se&nbsp;dostal k&nbsp;němu. Námořníci mi&nbsp;hodili konec lana. Přivázal jsem ho&nbsp;do&nbsp;díry na&nbsp;přídi člunu a&nbsp;druhý konec k&nbsp;válečnému korábu. Ale poznal jsem, že&nbsp;všechna ta&nbsp;námaha není k&nbsp;ničemu. Nedosáhl jsem na&nbsp;dno a&nbsp;nic jsem nepořídil. V&nbsp;té&nbsp;nesnázi jsem byl nucen plavat za&nbsp;člunem a&nbsp;postrkovat ho&nbsp;jednou rukou co&nbsp;chvíli dopředu. Příliv mi&nbsp;přál a&nbsp;dostal jsem se&nbsp;tak daleko, že&nbsp;mi&nbsp;už&nbsp;vyčnívala z&nbsp;vody brada a&nbsp;cítil jsem dno. Dvě nebo tři minuty jsem odpočíval a&nbsp;potom jsem zase člun postrčil a&nbsp;tak to&nbsp;šlo dále, až&nbsp;mi&nbsp;moře sahalo jenom pod paždí. Když bylo po&nbsp;nejnamáhavější části mého úkolu, vyňal jsem ostatní provazy, které jsem měl složeny v&nbsp;jedné lodi, a&nbsp;přivázal je&nbsp;nejprve ke&nbsp;člunu a&nbsp;potom k&nbsp;devíti lodím, které mě&nbsp;doprovázely. Vál příznivý vítr, námořníci táhli a&nbsp;já&nbsp;postrkoval, až&nbsp;jsme se&nbsp;octli čtyřicet yardů od&nbsp;břehu. Počkal jsem na&nbsp;odliv. Potom jsem se&nbsp;dostal k&nbsp;člunu po&nbsp;souši, s&nbsp;pomocí dvou tisíc lidí jsem ho&nbsp;provazy a&nbsp;stroji naklonil tak, že&nbsp;se&nbsp;převrátil na&nbsp;dno, a&nbsp;shledal jsem, že&nbsp;je&nbsp;jen trochu poškozen.</span></p>
        <p class="chunk" data-nb-ref-number="4" data-nb-words="87" data-nb-chars="528"><span class="idea" data-nb-ref-number="4" id="idea4" data-nb-words="87" data-nb-chars="528">Nebudu čtenáře obtěžovat tím, jak těžce jsem dovesloval s&nbsp;pomocí jakýchsi lopatek, které mě&nbsp;stály deset dní práce, se&nbsp;svým člunem do&nbsp;královského přístavu blefuskuánského. Sotva jsem tam dojel, objevil se&nbsp;mohutný sběh lidí, žasnoucích nad takovou ohromnou lodí. Řekl jsem císaři, že&nbsp;mi&nbsp;sama Štěstěna hodila ten člun do&nbsp;cesty, aby mě&nbsp;zavezl někam, odkud se&nbsp;snad vrátím do&nbsp;své vlasti. A&nbsp;prosil jsem Jeho Veličenstvo o&nbsp;poukaz na&nbsp;materiál na&nbsp;vystrojení člunu a&nbsp;zároveň o&nbsp;povolení k&nbsp;odjezdu. Po&nbsp;laskavých domluvách mi&nbsp;je&nbsp;ráčil udělit.</span></p>
        <p class="chunk" data-nb-ref-number="5" data-nb-words="182" data-nb-chars="1048"><span class="idea" data-nb-ref-number="5" id="idea5" data-nb-words="182" data-nb-chars="1048">Bylo mi&nbsp;pořád divné, že&nbsp;jsem neslyšel nic o&nbsp;rychlém poslu od&nbsp;našeho císaře na&nbsp;dvůr blefuskuánský, pokud šlo o&nbsp;mne. Jak mi&nbsp;bylo později důvěrně oznámeno, Jeho Veličenstvo císař, jehož ani ve&nbsp;snu nenapadlo, že&nbsp;bych měl potuchu o&nbsp;jeho záměrech, domníval se, že&nbsp;jsem odešel do&nbsp;Blefusku, jenom abych splnil slib, a&nbsp;že&nbsp;se&nbsp;po&nbsp;té&nbsp;obřadné návštěvě zase za&nbsp;několik dní vrátím. Ale nakonec se&nbsp;přece jen znepokojoval nad tím, že&nbsp;jsem tak dlouho pryč. A&nbsp;tak po&nbsp;poradě s&nbsp;komořím a&nbsp;s&nbsp;ostatními z&nbsp;té&nbsp;tajné rady vypravil urozeného člověka s&nbsp;opisem článků obžaloby proti mně. Ten vyslanec měl nařízeno, aby poukázal panovníku blefuskuánskému na&nbsp;velkou shovívavost svého pána, který se&nbsp;prý spokojí jen tím, že&nbsp;přijdu o&nbsp;zrak. Že&nbsp;prý jsem utekl před soudem, a&nbsp;nevrátím-li se&nbsp;do&nbsp;dvou hodin, že&nbsp;budu zbaven titulu nardaka a&nbsp;prohlášen za&nbsp;zrádce. Vyslanec k&nbsp;tomu ještě dodal, že&nbsp;jak jeho pán očekává, dá&nbsp;mě&nbsp;jeho blefuskuánský bratr pro udržení míru a&nbsp;přátelské shody mezi oběma říšemi poslat zpátky do&nbsp;Liliputu se&nbsp;svázanýma rukama i&nbsp;nohama, abych byl potrestán jako zrádce.</span></p>
        <p class="chunk" data-nb-ref-number="6" data-nb-words="98" data-nb-chars="566"><span class="idea" data-nb-ref-number="6" id="idea6" data-nb-words="98" data-nb-chars="566">Císař blefuskuánský se&nbsp;tři dni radil a&nbsp;potom poslal odpověď sestavenou ze&nbsp;samých zdvořilostí a&nbsp;omluv. Pokud prý běží o&nbsp;to, poslat mě&nbsp;svázaného, ví&nbsp;jeho bratr, že&nbsp;je&nbsp;to&nbsp;nemožné. Jakkoliv prý jsem ho&nbsp;připravil o&nbsp;loďstvo, je&nbsp;mi&nbsp;přece velmi zavázán za&nbsp;mnoho dobrých služeb, které jsem mu&nbsp;prokázal při sjednávání míru. Oběma Veličenstvům se&nbsp;ostatně brzo uleví. Našel jsem totiž na&nbsp;břehu ohromnou loď, která mě&nbsp;může odvézt na&nbsp;moře. Nařídil prý, aby ji&nbsp;s&nbsp;mou pomocí a&nbsp;pod mým vedením vystrojili, a&nbsp;doufá, že&nbsp;za&nbsp;několik měsíců budou obě říše zbaveny té&nbsp;nesnesitelné přítěže.</span></p>
        <p class="chunk" data-nb-ref-number="7" data-nb-words="133" data-nb-chars="744"><span class="idea" data-nb-ref-number="7" id="idea7" data-nb-words="133" data-nb-chars="744">Posel se&nbsp;s&nbsp;tou odpovědí vrátil do&nbsp;Liliputu a&nbsp;panovník blefuskuánský mi&nbsp;oznámil, co&nbsp;se&nbsp;stalo. Přitom mi&nbsp;nabízel (arci přísně důvěrně) svou milostivou ochranu, setrvám-li u&nbsp;něho ve&nbsp;službě. Věřil jsem mu&nbsp;to&nbsp;sice upřímně, rozhodl jsem se&nbsp;však, že&nbsp;už&nbsp;nikdy, bude-li mi&nbsp;jen trochu možno vyhnout se&nbsp;tomu, nebudu skládat důvěru ve&nbsp;vladaře a&nbsp;ministry. Poděkoval jsem mu&nbsp;náležitě za&nbsp;přátelské úmysly, ale prosil jsem ho&nbsp;poníženě, aby mi&nbsp;prominul. Osud, ať&nbsp;už&nbsp;dobrý, nebo zlý, hodil mi&nbsp;do&nbsp;cesty loď, a&nbsp;tak jsem se&nbsp;rozhodl, že&nbsp;se&nbsp;raději vydám na&nbsp;oceán, než abych byl podnětem k&nbsp;rozmíšce mezi tak mocnými panovníky. A&nbsp;ani se&nbsp;nezdálo, že&nbsp;by&nbsp;se&nbsp;byl císař nad tím mrzel. Čirou náhodou jsem přišel na&nbsp;to, že&nbsp;je&nbsp;mému rozhodnutí velmi rád a&nbsp;ministři většinou též.</span></p>
        <p class="chunk" data-nb-ref-number="8" data-nb-words="136" data-nb-chars="781"><span class="idea" data-nb-ref-number="8" id="idea8" data-nb-words="136" data-nb-chars="781">Tyto úvahy mě&nbsp;pohnuly k&nbsp;tomu, abych odjel poněkud dříve, než jsem zamýšlel. Dvůr, který se&nbsp;už&nbsp;nemohl dočkat, až&nbsp;budu pryč, velmi ochotně mi&nbsp;k&nbsp;tomu poskytl pomoc. Pět set dělníků se&nbsp;zaměstnávalo tím, že&nbsp;mi&nbsp;robilo za&nbsp;mého řízení dvě plachty do&nbsp;člunu, a&nbsp;to&nbsp;tak, že&nbsp;prošili třináctero svých nejsilnějších pláten. Hmoždil jsem se&nbsp;s&nbsp;výrobou provazů a&nbsp;lan, a&nbsp;to&nbsp;tak, že&nbsp;jsem splétal jejich nejsilnějších deset, dvacet až&nbsp;třicet. Velký kámen, který jsem po&nbsp;dlouhém hledání našel na&nbsp;břehu moře, sloužil mi&nbsp;za&nbsp;kotvu. Na&nbsp;vymazání lodi a&nbsp;jiné potřeby dostal jsem lůj ze&nbsp;tří set krav. Dalo mi&nbsp;neuvěřitelně mnoho práce, než jsem porazil největší stromy na&nbsp;vesla a&nbsp;stěžně. Při tom mi&nbsp;byli velmi nápomocni lodní tesaři Jeho Veličenstva; pomohli mi&nbsp;je&nbsp;ohoblovat, když jsem je&nbsp;předtím zhruba otesal.</span></p>
        <p class="chunk" data-nb-ref-number="9" data-nb-words="90" data-nb-chars="558"><span class="idea" data-nb-ref-number="9" id="idea9" data-nb-words="90" data-nb-chars="558">Když bylo za&nbsp;nějaký měsíc všechno přichystáno, oznámil jsem Jeho Veličenstvu, že&nbsp;jsem mu&nbsp;k&nbsp;službám a&nbsp;že&nbsp;se&nbsp;chci rozloučit. Císař s&nbsp;královskou rodinou vyšel z&nbsp;paláce. Ulehl jsem na&nbsp;tvář, abych mu&nbsp;políbil ruku, kterou mi&nbsp;milostivě podal. Rovněž mi&nbsp;podala ruku císařovna a&nbsp;mladí princové a&nbsp;princezny. Jeho Veličenstvo mě&nbsp;obdařilo padesáti peněženkami po&nbsp;dvou stech spruzích a&nbsp;k&nbsp;tomu ještě svým obrazem v&nbsp;životní velikosti, který jsem ihned vložil do&nbsp;rukavice, aby se&nbsp;nepoškodil. Při mém odjezdu bylo tolik obřadností, že&nbsp;jimi nebudu tentokrát čtenáře obtěžovat.</span></p>
        <p class="chunk" data-nb-ref-number="10" data-nb-words="104" data-nb-chars="564"><span class="idea" data-nb-ref-number="10" id="idea10" data-nb-words="104" data-nb-chars="564">Naložil jsem do&nbsp;člunu sto poražených volů a&nbsp;tři sta ovcí a&nbsp;k&nbsp;tomu tolik chleba a&nbsp;pití a&nbsp;pečeného masa, kolik mi&nbsp;čtyři sta kuchařů stačilo připravit. Vzal jsem s&nbsp;sebou šest živých krav a&nbsp;dva býky a&nbsp;stejně tolik bahnic a&nbsp;skopců s&nbsp;úmyslem dovézti je&nbsp;do&nbsp;své domoviny a&nbsp;rozplemenit ten chov. Abych je&nbsp;mohl na&nbsp;lodi krmit, měl jsem pořádnou otep sena a&nbsp;pytlík zrní. Byl bych s&nbsp;sebou rád vzal tucet domorodců, ale císař mi&nbsp;to&nbsp;naprosto nedovolil. Dal mi&nbsp;bedlivě prohlédnout kapsy, a&nbsp;ještě mě&nbsp;čestným slovem zavázal, že&nbsp;mu&nbsp;neodvezu žádného poddaného, i&nbsp;kdyby svolil a&nbsp;chtěl.</span></p>
        <p class="chunk" data-nb-ref-number="11" data-nb-words="432" data-nb-chars="2554"><span class="idea" data-nb-ref-number="11" id="idea11" data-nb-words="432" data-nb-chars="2554">Přichystav si&nbsp;tedy všechno, jak to&nbsp;jen šlo, vyplul jsem o&nbsp;šesté ráno čtyřiadvacátého září 1701. Když jsem ujel při jihovýchodním větru asi čtyři mořské míle na&nbsp;sever, zočil jsem o&nbsp;šesté večer asi půl míle na&nbsp;severozápad ostrůvek. Připlul jsem a&nbsp;zakotvil na&nbsp;závětrné straně ostrova, který byl patrně neobydlen. Potom jsem se&nbsp;trochu posilnil a&nbsp;ulehl. Spal jsem dobře, jak počítám, aspoň šest hodin, neboť za&nbsp;dvě hodiny po&nbsp;mém procitnutí svítalo. Byla jasná noc. Posnídal jsem před východem slunce. Vytáhl jsem kotvu, a&nbsp;protože vál příznivý vítr, plul jsem stejným směrem jako předešlého dne; řídil jsem se&nbsp;kapesním kompasem. Měl jsem v&nbsp;úmyslu doplout, půjde-li to, na&nbsp;některý z&nbsp;těch ostrovů, co&nbsp;leží podle mého domnění na&nbsp;severovýchod od&nbsp;Země Van Diemenovy. Celý ten den jsem nic nespatřil. Teprve nazítří, asi o&nbsp;třetí odpoledne, když jsem podle svého odhadu urazil čtyřiadvacet mil od&nbsp;Blefusku, zahlédl jsem plachetnici, která směřovala na&nbsp;jihovýchod. Já&nbsp;jsem plul přesně na&nbsp;východ. Dával jsem jí&nbsp;znamení, ale nedostával jsem odpověď. Poznal jsem však, že&nbsp;ji&nbsp;doháním, neboť vítr polevil. Napjal jsem co&nbsp;nejvíce plachty. Za&nbsp;půl hodiny mě&nbsp;zahlédla, vystrčila vlajku a&nbsp;vypálila z&nbsp;děla. Nelze ani vyslovit, jakou jsem měl radost, když mi&nbsp;neočekávaně zasvitla naděje, že&nbsp;uvidím opět svou milovanou domovinu a&nbsp;ty&nbsp;drahé zástavy, které jsem v&nbsp;ní&nbsp;zanechal. Loď popustila plachty a&nbsp;26. září jsem ji&nbsp;mezi pátou a&nbsp;šestou večer dohonil. Když jsem uviděl její anglickou vlajku, poskočilo mi&nbsp;srdce. Krávy a&nbsp;ovce jsem strčil do&nbsp;kapes u&nbsp;kabátu a&nbsp;s&nbsp;celým malým nákladem zásob dostal jsem se&nbsp;na&nbsp;palubu. To&nbsp;plavidlo byl anglický obchodní koráb, který se&nbsp;vracel po&nbsp;Severním a&nbsp;Jižním moři z&nbsp;Japonska. Kapitánem byl pan John Biddel z&nbsp;Deptfordu, velmi uhlazený člověk a&nbsp;znamenitý lodník. Byli jsme právě na&nbsp;třicátém stupni jižní zeměpisné šířky. Na&nbsp;lodi bylo asi padesát mužů. Setkal jsem se&nbsp;tam se&nbsp;svým starým druhem, jistým Petrem Williamsem, který mi&nbsp;vydal před kapitánem dobré vysvědčení. Ten pán jednal se&nbsp;mnou laskavě a&nbsp;žádal mě, abych mu&nbsp;pověděl, kde jsem byl naposled a&nbsp;kam jedu. Několika slovy jsem mu&nbsp;to&nbsp;řekl, ale on&nbsp;si&nbsp;myslil, že&nbsp;třeštím a&nbsp;že&nbsp;mi&nbsp;přestálá nebezpečí popletla hlavu. Vyňal jsem tedy z&nbsp;kapsy svůj černý hovězí dobytek a&nbsp;ovce; ty&nbsp;ho&nbsp;uvedly v&nbsp;úžas a&nbsp;rázem přesvědčily o&nbsp;mé&nbsp;pravdomluvnosti. Potom jsem mu&nbsp;ukázal zlato, které mi&nbsp;dal císař blefuskuánský, spolu s&nbsp;obrazem Jeho Veličenstva v&nbsp;životní velikosti a&nbsp;jinými vzácnostmi té&nbsp;země. Dal jsem mu&nbsp;dvě peněženky po&nbsp;dvou stech spruzích a&nbsp;slíbil jsem mu, že&nbsp;mu&nbsp;po&nbsp;příjezdu do&nbsp;Anglie věnuji stelnou krávu a&nbsp;ovci.</span></p>
        <p class="chunk" data-nb-ref-number="12" data-nb-words="159" data-nb-chars="930"><span class="idea" data-nb-ref-number="12" id="idea12" data-nb-words="159" data-nb-chars="930">Nebudu čtenáře obtěžovat podrobnou zprávou o&nbsp;této cestě, která se&nbsp;z&nbsp;valné části vydařila. 13. dubna 1702 jsme přijeli do&nbsp;Dun. Potkala mě&nbsp;jen jedna nehoda, že&nbsp;mi&nbsp;totiž krysy odnesly na&nbsp;lodi jednu ovci. Její ohlodané kosti jsem našel v&nbsp;díře. Ostatní dobytčata jsem dostal šťastně na&nbsp;břeh a&nbsp;nechal je&nbsp;pást na&nbsp;kuželkovém hřišti v&nbsp;Greenwichi; s&nbsp;chutí se&nbsp;krmila hebkou trávou, ačkoliv jsem se&nbsp;obával opaku. Nebyl bych je&nbsp;na&nbsp;té&nbsp;dlouhé cestě udržel naživu, kdyby mi&nbsp;nebyl kapitán odměřil trochu svých nejlepších sucharů. Ty, rozetřeny na&nbsp;prášek a&nbsp;smíchány s&nbsp;vodou, byly jejich stálým žrádlem. Za&nbsp;tu&nbsp;krátkou dobu, co&nbsp;jsem pobyl v&nbsp;Anglii, vydělal jsem slušné peníze tím, že&nbsp;jsem je&nbsp;ukazoval mnoha urozeným i&nbsp;jiným lidem. Než jsem se&nbsp;vydal na&nbsp;druhou cestu, prodal jsem je&nbsp;za&nbsp;šest set liber. Co&nbsp;jsem se&nbsp;naposled vrátil, shledávám, že&nbsp;chov slušně vzrostl, zejména ovce. Doufám, že&nbsp;to&nbsp;velmi prospěje vlnařskému průmyslu, neboť mají hebké rouno.</span></p>
        <p class="chunk" data-nb-ref-number="13" data-nb-words="172" data-nb-chars="976"><span class="idea" data-nb-ref-number="13" id="idea13" data-nb-words="172" data-nb-chars="976">Pobyl jsem u&nbsp;své ženy a&nbsp;rodiny jenom dva měsíce, neboť nezkrotná touha po&nbsp;cizích krajinách mi&nbsp;nedala, abych tam zůstal déle. Zanechal jsem ženě patnáct set liber a&nbsp;usadil jsem ji&nbsp;v&nbsp;řádném domě v&nbsp;Redriffu. Ostatní majetek jsem vezl s&nbsp;sebou jednak v&nbsp;penězích, jednak ve&nbsp;zboží a&nbsp;těšil jsem se, že&nbsp;si&nbsp;pomohu ke&nbsp;jmění. Nejstarší strýc John mi&nbsp;zanechal pozemek u&nbsp;Eppingu, vynášející ročně asi třicet liber. Ve&nbsp;Fetter Lane jsem měl na&nbsp;dlouhou dobu pronajatou hospodu U&nbsp;Černého býka. Ta&nbsp;mi&nbsp;vynášela také tolik, takže nebylo nebezpečí, že&nbsp;bych zanechal rodinu v&nbsp;úzkých. Syn John, pojmenovaný po&nbsp;strýci, byl na&nbsp;gymnáziu a&nbsp;dobře se&nbsp;učil. Dcera Betty (která je&nbsp;teď už&nbsp;dobře vdána a&nbsp;má&nbsp;děti) tehdy ještě šila. Rozloučil jsem se&nbsp;se&nbsp;ženou, s&nbsp;chlapcem i&nbsp;s&nbsp;děvčetem a&nbsp;všichni jsme slzeli. Odebral jsem se&nbsp;na&nbsp;Dobrodružství, námořní loď o&nbsp;třech stech tunách, jedoucí do&nbsp;Suratu. Velel na&nbsp;ní&nbsp;kapitán John Nicholas z&nbsp;Liverpoolu. Ale vypravování o&nbsp;této cestě nutno odložit do&nbsp;druhého dílu mých Cest.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./gulliverovy_cesty_016.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>