<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Gulliverovy cesty</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection9">
<h2 class="mlpuroven1zvlastnipripady">KAPITOLA 3</h2>

<p class="mlpurove2kapilolafalesnynadpis"><span class="calibre4">Zjev
řešený novější filozofií a hvězdářstvím. Velké hvězdářské pokroky Lapuťanů. Jak
potlačuje král vzpoury.</span></p>

<p class="mlptextbez1radku"><span class="calibre4">Požádal jsem
panovníka o dovolení, abych směl zhlédnout pamětihodnosti ostrova. On mi je
ráčil milostivě udělit a hned kázal mému učiteli, aby mě doprovázel. Zejména
jsem se chtěl dovědět, jakým umělým nebo přírodním příčinám děkuje ostrov za svůj
pohyb. O tom teď podám čtenáři učený výklad.</span></p>

<p class="mlptext">Létací či Vznášející se ostrov je přesně okrouhlý, v průměru
měří 7837 yardů neboli asi půlpáté míle, a má tedy deset tisíc jiter plochy. Je
tlustý tři sta yardů. Dno neboli dolní plochu, jak se jeví divákům zespodu,
tvoří jediná rovná a pravidelná diamantová deska, která sahá nahoře do výšky
dvou set yardů. Nad ní leží v obvyklém pořadí rozmanité nerosty a nad nimi je
vrstva žírné prsti, hluboká deset až dvanáct stop. Horní plocha se svažuje od
obvodu ke středu, a tím přirozeně všechna rosa a pršky, které padají na ostrov,
stékají potůčky do prostředka a tam se vlévají do čtyř velkých nádrží. Nádrže
měří na obvodu asi půl míle a jsou vzdáleny od středu dvě stě yardů. Voda z těchto
nádrží se ve dne na slunci ustavičně vypařuje, takže nikdy nepřetekou. Vladař
má ostatně moc zdvihnout ostrov nad sféru mračen a par, a tak může, kdykoliv se
mu zachce, zabránit tomu, aby nepadala rosa a pršky. Podle svorného úsudku
přírodopisců nemohou totiž mračna vystoupit výše než dvě míle; aspoň v té zemi,
pokud je známo, nikdy se to nestalo.</p>

<p class="mlptext">Ve středu ostrova je propast, která má v průměru asi padesát
yardů. Z ní sestupují hvězdáři do velké kupole, která se podle nich nazývá
Flandona Gagnole, to jest Hvězdářská jeskyně, a je položena v hloubce sto yardů
pod horním povrchem diamantovým. V této jeskyni hoří ustavičně dvacet lamp,
které odrazem diamantů vrhají na všechny strany silné světlo. Je tam naskládáno
mnoho rozmanitých sextantů, kvadrantů, teleskopů, astrolábů a jiných hvězdářských
přístrojů. Avšak největší pozoruhodností, na níž visí osud ostrova, je
magnetovec obrovských rozměrů, který se tvarem podobá tkalcovskému člunku. Má
délku šest yardů a v nejtlustší části jistě aspoň přes tři yardy. Tento magnet
je podepřen velmi silnou diamantovou osou procházející středem, kolem níž se
otáčí, a je tak dokonale vyvážen, že touto osou může otáčet i nejslabší ruka.
Je zasazen do dutého diamantového válce, který je vysoký čtyři stopy a stejně
tlustý a v průměru měří dvanáct yardů. Leží vodorovně a spočívá na osmi
diamantových nohách vysokých šest yardů. Uprostřed dutiny je žlábek hluboký
dvanáct palců, do něho jsou zasazeny konce osy a v nich se podle potřeby otáčí.
Kámen nelze žádnou mocí vyšinouti z místa, poněvadž válec i s nohami tvoří
jediný souvislý celek s diamantovou hmotou, z níž se skládá spodek ostrova.</p>

<p class="mlptext"><span class="calibre4">S pomocí magnetovce se
ostrov zdvíhá a snižuje a pohybuje z místa na místo. Na jedné straně je totiž
kámen nadán přitažlivou a na druhé straně odpudivou silou vzhledem k té části
země, nad níž panovník vládne. Když se postaví magnet kolmo přitažlivým koncem
k zemi, ostrov klesá. Když však ukazuje odpudivý hrot dolů, stoupá ostrov přímo
vzhůru. Když je kámen šikmo, pohybuje se ostrov také šikmo. Síly působí totiž v
tom magnetu vždycky rovnoběžným směrem. Tímto šikmým pohybem se ostrov dostává
do různých končin panovníkova mocnářství.</span></p>

<p class="mlptext">Je třeba poznamenat, že se ten ostrov nemůže pohybovat za
hranice dolního mocnářství ani nemůže vystoupit výše než čtyři míle. Hvězdáři,
kteří o tom kameni napsali obsáhlá vědecká díla, mají pro to tento výklad:
Magnetická síla prý nesahá dále než čtyři míle a nerost, který působí na ten
kámen v útrobách země a v moři až na šest mořských mil od pobřeží, není
rozptýlen po celé zeměkouli, nýbrž omezuje se jen na královu říši. A tak to
příznivé povznesené postavení umožnilo panovníkovi podrobit si všechnu zemi
ležící v obvodu přitažlivosti magnetu.</p>

<p class="mlptext">Když se postaví kámen vodorovně, ostrov se zastaví. V tom
případě jsou oba konce stejně vzdáleny od země, jeden tlačí dolů, druhý táhne
nahoru, a tak nemůže nastat žádný pohyb.</p>

<p class="mlptext">O magnetovec pečují hvězdáři, kteří jej pokaždé nařizují podle
králova rozkazu. Téměř po celý život pozorují nebeská tělesa, a to dalekohledy,
jejichž jakost daleko převyšuje naše. Jejich největší teleskopy neměří sice
přes tři stopy, zvětšují však mnohem více než naše stostopové a ukazují hvězdy
jasněji. Ta výhoda jim umožnila učinit objevy mnohem rozsáhlejší, než se
podařilo našim evropským hvězdářům. Sestavili už seznam deseti tisíc stálic,
zatímco v našich největších seznamech je jich toliko třetina toho počtu.
Objevili též dvojici menších hvězd neboli satelitů obíhajících kolem Marsu, z nichž
vnitřní je vzdálen od středu hlavní oběžnice právě tři její průměry a vnější
pět. První se otočí dokola za deset, druhý za jedenadvacet a půl hodiny, takže
čtverce doby jejich oběhu jsou téměř v témž poměru jako trojmocniny jejich vzdálenosti
od středu Marsu. To zřejmě dokazuje, že se řídí týmž gravitačním zákonem, jemuž
podléhají ostatní tělesa nebeská.</p>

<p class="mlptext"><span class="calibre16">Objevili už třiadevadesát
různých vlasatic a stanovili velmi přesně dobu jejich oběhu. Je-li to pravda
(jak s velkou jistotou tvrdí), jest si přáti, aby se jejich objevy staly
veřejně známými a tak se teorie vlasatic, která je dosud velmi nedokonalá a kusá,
zdokonalila jako jiné hvězdářské obory.</span></p>

<p class="mlptext"><span class="calibre4">Král by byl
nejneomezenějším panovníkem ve vesmíru, jen kdyby přiměl ministry, aby drželi s
ním. Ale poněvadž mají ministři svá panství dole na pevnině a pamatují na to,
že úřad milce je nejistý chlebíček, nikdy nepřipustí zotročení své vlasti.</span></p>

<p class="mlptext">Když se nějaké město vzepře nebo vzbouří, propadne prudkým
stranickým různicím anebo vypoví obvyklou daň, může je král přivést k poslušnosti
dvojím způsobem. První, mírnější postup je ten, že nechá ostrov vznášet se nad
městem a okolní krajinou, čímž je připraví o do<span class="calibre4"></span>bro<span class="calibre4"></span>diní slunce a deště,
a tak přivede na obyvatele nouzi a choroby. Když to za svůj zločin zaslouží,
sypou se na ně shora balvany, proti nimž se neubrání jinak, než když zalezou do
sklepů a slují, zatímco jim rozbíjejí střechy domů. Když však setrvají v odporu
nebo si troufají zdvihnout povstání, přikročí král k poslednímu prostředku a spustí
jim ostrov přímo na hlavu, což přivodí všeobecnou zkázu domů i lidí. K tomuto
krajnímu prostředku se dává panovník dohnat jen zřídka, a vlastně k němu sahá
nerad. Ani ministři si netroufají radit mu k tomu. Jednak by se vystavili záští
lidu, jednak by sami utrpěli velkou škodu na svých panstvích, ležících vesměs
dole, neboť ostrov je korunním statkem královým.</p>

<p class="mlptext">Ale je ještě jeden závažný důvod, proč se králové té země
odjakživa bránili sáhnout k takovéto strašlivé pokutě, nebylo-li přímo nezbytí.
Kdyby byly ve městě, které má být zničeno, vysoké skály, jaké opravdu ve
větších městech bývají (takové polohy se vybírají schválně předem, aby se
zabránilo té katastrofě), anebo kdyby mělo hojně vysokých věží a kamenných
sloupů, náhlý pád by třeba ohrozil spodek neboli dolní plochu ostrova. Ta se
sice skládá, jak jsem pravil, z jediného kusu diamantu, silného dvě stě yardů,
ale při silném nárazu by mohla lehce prasknout nebo puknout, když by se dostala
dole příliš blízko k ohňům v domech, tak jako nám pukávají v komínech železné i
kamenné stěny. Národ je o tom všem velmi dobře zpraven a ví, jak dlouho smí
setrvávat v odporu, běží-li o jeho svobodu nebo majetek. A když je král nejvýš
popuzen a nadobro odhodlán srovnat nějaké město se zemí, káže, aby ostrov
klesal velmi zvolna, a tváří se přitom k svému národu shovívavě. Ve skutečnosti
se však bojí, aby neroztříštil diamantové dno. Kdyby k tomu došlo, magnetovec
by už ten ostrov podle názoru všech jejich filozofů neudržel a celá hmota by
spadla na zem.</p>

<p class="mlptext"><span class="calibre4">Asi tři léta před mým
příchodem, právě když cestoval král nad svou říší, udála se neobyčejná příhoda,
která by se byla patrně stala mezníkem v osudech toho mocnářství, aspoň v jeho
nynějším zřízení. Lindalino, druhé největší město království, bylo první, které
král cestou navštívil. Za tři dni po jeho odchodu obyvatelé, kteří si často
stěžovali na velké utiskování, zavřeli městské brány, zajali guvernéra a s neuvěřitelným
kvapem a úsilím vztyčili na každém rohu města (které je přesně do čtverce)
čtvero velkých věží stejné výšky jako pevná ostrá skála trčící právě uprostřed
města. Na každou věž i skálu připevnili nahoře velký magnetovec. Pro ten
případ, kdyby se jim plán nezdařil, sehnali ohromné zásoby nejhořlavějšího
paliva a těšili se, že od něho pukne diamantové dno, kdyby jim snad selhala
léčka s magnetovcem.</span></p>

<p class="mlptext"><span class="calibre4">Teprve za osm měsíců dostal
král přesnou zprávu o tom, že se Lindaliňané vzbouřili. Ihned poručil, aby se
ostrov vznesl nad město. Lid se tím nedal zviklat. Předtím se zásobil
potravinami a středem města protéká naštěstí řeka. Král se vznášel několik dní
nad nimi, aby je zbavil slunce a deště. Kázal spustit mnoho provázků, ale nikoho
ani nenapadlo poslat vzhůru petici. Místo toho posílali smělé výzvy, žádosti o odčinění
křivd, o velké výsady, o právo volit si svého guvernéra a ještě jiné takové
přemrštěné požadavky. Jeho Veličenstvo pak naporučilo všem obyvatelům ostrova,
aby házeli z dolní terasy do města balvany. Ale měšťané se proti té nehodě
zabezpečili a uklidili se i s movitým majetkem do těch čtyř věží a jiných
pevných budov a podzemních sklepení.</span></p>

<p class="mlptext"><span class="calibre4">Protože si král umínil
pokořit ten vzpurný lid, kázal, aby ostrov pozvolna sestupoval až na čtyřicet
yardů nad vrcholky věží a skály. To se též stalo. Ale úředníci zaměstnaní touto
prací shledali, že sestup je mnohem rychlejší než obyčejně, a když otáčeli
magnetovec, udrželi jej jen s velkou námahou v pevné poloze. I poznali, že je
ostrov blízek pádu. Hned poslali králi zprávu o té úžasné příhodě a poprosili
Jeho Veličenstvo o dovolení zdvihnout ostrov výše. Král svolil a pak byla
svolána obecná rada a na ni obesláni úředníci obsluhující magnetovec. Jeden z nejstarších
a nejzkušenějších mezi nimi dostal dovolení podniknout pokus. Vzal pevnou
šňůru, dlouhou sto yardů, a když se ostrov povznesl nad městem nad přitažlivou
sílu, kterou dříve cítili, přivázal na konec šňůry kus diamantu, v němž byl
přimíšen železitý nerost téže povahy, jako je nerost, z něhož se skládá spodek
neboli dolní plocha ostrova. Potom spouštěl šňůru z dolní terasy zvolna na
vrcholek věží. Sotvaže klesl diamant o čtyři yardy, ucítil úředník, že je
diamant tažen tak silně dolů, že jej stěží vytáhl zpátky. Potom spustil ještě
několik kousků diamantu a pozoroval, že jsou všechny mocně přitahovány vrcholkem
věže. Se stejným výsledkem provedl týž pokus ještě na ostatních třech věžích a na
skále.</span></p>

<p class="mlptext"><span class="calibre4">Ta příhoda nadobro zmařila
královo trestní opatření, a tak (abych se už nezdržoval dalšími podrobnostmi)
mu nezbývalo než přistoupit na podmínky města.</span></p>

<p class="mlptext"><span class="calibre4">Jeden ministr mě ujišťoval,
že kdyby se byl ostrov přiblížil tak blízko k městu, že by se už nebyl mohl
pozdvihnout, měšťané byli odhodláni připevnit jej navždy, zabít krále i jeho služebnictvo
a úplně změnit vládu.</span></p>

<p class="mlptext"><span class="calibre4">Podle základního zákona
toho království nesmí král ani oba jeho nejstarší synové odejít z ostrova.
Rovněž ne královna, dokud neodchová děti.</span></p>

</div>
</body>
</html>