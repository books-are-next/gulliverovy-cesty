<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Gulliverovy cesty</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection9">
<h2 class="mlpuroven1zvlastnipripady">KAPITOLA 5</h2>

<p class="mlpurove2kapilolafalesnynadpis"><span class="calibre4">Spisovatel
smí zhlédnout velkou akademii lagadskou. Obšírný popis akademie. Jakým uměním
se tam&nbsp;věnují profesoři.</span></p>

<p class="mlptextbez1radku">Akademie není jediná celistvá budova, nýbrž souvislá
řada domů po obou stranách ulice, která zpustla a byla pak zakoupena a upravena
pro ten účel.</p>

<p class="mlptext">Správce mě velmi vlídně přijal a pak jsem do akademie docházel
mnoho dní. V každé místnosti je jeden nebo více vynálezců a myslím, že jsem byl
jistě nejméně v pěti stech místnostech.</p>

<p class="mlptext"><span class="calibre4">Nejprve jsem uviděl
vyzáblého člověka s umouněnýma rukama i tváří, s dlouhými rozcuchanými vlasy i vousy,
všelijak umazanými. Jeho šaty, košile i kůže měly stejnou barvu. Obíral se už
osm let vynálezem, jak vyloučit z okurek sluneční paprsky, které by se pak
vpravily do neprodyšně zapečetěných lahví a za drsného, nevlídného léta
vypouštěly, aby zahřívaly vzduch. Řekl mi, že za další osm let bude bezpochyby
moci zásobovat guvernérovy zahrady laciným slunečním světlem. Postěžoval si mi
však, že mu došel kapitál, a prosil mě snažně, abych mu dal něco na povzbuzení
vynalézavosti, už také proto, že byly okurky toho léta velmi drahé. Dal jsem mu
malý dárek. Velmož mě schválně založil penězi, věda o tom, jak ždímají každého
návštěvníka.</span></p>

<p class="mlptext">Viděl jsem jiného vynálezce, jak se snažil přepražit led v střelný
prach. Ukázal mi též pojednání o kujnosti ohně, které napsal a hodlal vydat.</p>

<p class="mlptext">Byl tam veledůmyslný stavitel, který vymyslil nový způsob
stavění domů, počínajíc od střechy k základům, a ospravedlňoval mi jej tím, že
si důvtipný hmyz, včely a pavouci, vedou stejně.</p>

<p class="mlptext"><span class="calibre4">Byl tam slepec od narození,
který měl několik učňů stižených stejnou vadou. Zabývali se tím, že míchali
malířům barvy. Rozeznávali je podle návodu učitelova hmatem a čichem. Měl jsem
však smůlu, že tehdy ještě nepokročili v učení dost daleko, a též profesor se
zpravidla mýlil. Toho umělce podporuje a váží si ho celý cech.</span></p>

<p class="mlptext">V jiné místnosti mě velmi potěšil vynálezce, který vymyslil
plán, jak orati půdu vepři, aby se ušetřilo pluhů, dobytka a práce. Ten způsob
záleží v tom: Na jitru půdy se zahrabe na šest palců od sebe do hloubky osmi
palců hojně žaludů, bukvic a kaštanů a jiného rostlinného krmiva, jež mají ta
zvířata nejraději. Potom se vyžene na pole šest set nebo i více vepřů a ti za
několik dní přeryjí úplně půdu, jak se shánějí po žrádle, a tak ji připraví na
setí a zároveň ji svým trusem pohnojí. Při pokuse shledali, že to stojí mnoho
peněz a námahy a sklizeň nebyla skoro žádná. Není však pochyby, že se ten
vynález dá ještě hodně zdokonalit.</p>

<p class="mlptext">Šel jsem do jiného pokoje, ověšeného kolem dokola po stěnách a
na stropě pavučinami mimo úzkou chodbu pro umělce, kterou vcházel a vycházel.
Když jsem vstoupil, vzkřikl na mne, abych mu neporušil tkaniva. Želel té osudné
chyby, které se lidstvo dosud dopouštělo, že totiž používalo bourců, když přece
máme tolik domácího hmyzu, který nad ně nesmírně vyniká, neboť umí nejen příst,
nýbrž i tkát. Dovozoval dále, že když upotřebíme pavouky, ušetříme si barvení
hedvábí. O tom mě naprosto přesvědčil, když mi ukázal ohromné množství
překrásně pestrobarevných much, jimiž krmí své pavouky. Ujišťoval mě, že pavučiny
dostanou jejich zbarvení. A ježto měl mouchy všech odstínů, těšil se, že vyhoví
vkusu každého, jen co najde pro mouchy vhodnou potravu, složenou z olejů a jiných
klihovatých látek, aby mělo vlákno sílu a pevnost.</p>

<p class="mlptext"><span class="calibre4">Byl tam hvězdář, který si
předsevzal připevnit na velkou větrnou korouhvičku radnice sluneční hodiny a upravit
na nich roční i denní pohyb Země i Slunce tak, aby odpovídal každému závanu
větru a shodoval se s ním.</span></p>

<p class="mlptext">Navštívil jsem ještě mnoho jiných síní, ale nebudu čtenáře
obtěžovat všemi zvláštnostmi, jež jsem spatřil, neboť mi záleží na stručnosti.</p>

<p class="mlptext">Zhlédl jsem dosud jen jednu stranu akademie. Její druhá strana
je vyhrazena pěstitelům spekulativní vědy. O těch ještě promluvím, jen co se
zmíním o jiné věhlasné osobnosti, jíž tam říkají univerzální umělec. Řekl nám,
že se už třicet let v myšlenkách obírá se zdokonalením lidského života. Měl dvě
prostorné místnosti plné báječných zvláštností a zaměstnával padesát lidí.
Jedni zhušťovali vzduch v suchou, tuhou látku, a to tak, že z něho vylučovali
dusík a filtrovali tekuté neboli kapalné částice. Druzí změkčovali mramor na polštáře
a jehelníčky. Další zase proměňovali živému koni kopyta v kámen, prý aby se
neschvátil. Umělec právě pracoval na dvou velkých plánech. První bylo osévání
půdy plevami, v nichž, jak tvrdil, je obsažena pravá klíčivá síla. Dokázal to
několika pokusy, jež jsem však nepochopil, nejsa v tom dosti zběhlý. Druhý plán
směřoval k tomu, zamezit u dvou jehňat vzrůst vlny jakousi směsí klí<a href="../Text/gulliverovy_cesty_050.html#_ftn2" title="" class="pcalibre1 pcalibre" id="_ftnref2"><span class="msofootnotereference"><span class="calibre18"><span class="msofootnotereference"><span class="calibre19">[2]</span></span></span></span></a>,
nerostů a bylin, která se jim natírala zevně. Těšil se, že v dohledné době
rozplemení chov holých ovcí po celém království.</p>

<p class="mlptext">Přešli jsme na druhou stranu, do druhé části akademie, kterou
zaujímali, jak jsem už řekl, badatelé ve spekulativní vědě.</p>

<p class="mlptext"><span class="calibre4">Nejprve jsem uviděl ve
velké místnosti profesora obklopeného čtyřiceti žáky. Když jsme se pozdravili,
všiml jsem si, že hledí vážně na rámec, zaujímající větší část místnosti do
šířky i do délky. Řekl mi, že se snad divím, že se obírá plánem zdokonalit
praktickým a mechanickým řízením spekulativní vědu. Však prý svět brzy pozná
jeho užitečnost. Lichotil si, že se dosud v žádné hlavě nevylíhla velkolepější
myšlenka. Každý prý ví, jak lopotné bývá osvojit si umění a vědy. Podle jeho
vynálezu může i naprostý nevzdělanec za málo peněz s nepatrnou tělesnou námahou
psát knihy o filozofii, básnictví, státovědě, právnictví, matematice a teologii,
aniž na to potřebuje nadání nebo studia. Potom mě zavedl k rámci, po jehož
stranách byli seřazeni všichni jeho žáci. Rámec měřil do šířky a do délky
dvacet stop a stál uprostřed místnosti. Na povrchu se skládal z rozmanitých
kousků dřeva velikosti asi hráčské kostky, některé však byly větší než ostatní.
Byly vesměs spojeny tenkými drátky. Ty kousky dřeva byly na všech plochách
polepeny papírem a na těch papírcích byla napsána všechna slova jejich řeči ve
všech způsobech, časech a pádech, jenže beze všeho pořádku. Profesor mě
požádal, abych dával pozor, neboť se chystal spustit stroj. Na jeho rozkaz
uchopil každý žák železnou kliku, jakých bylo na okrajích rámce upevněno
čtyřicet, a naráz jimi otočili, takže se pořad slov nadobro změnil. Potom kázal
šestatřiceti hochům, aby potichu přečtli rozmanité řádky, jak se objevily na
rámci. Když našli pohromadě tři nebo čtyři slova, která by mohla tvořit část
věty, nadiktovali je čtyřem zbývajícím hochům a ti je hned zapisovali. Ta práce
se opakovala třikrát až čtyřikrát a stroj byl sestaven tak, že se slova při
každém otočení posouvala na nové místo, podle toho, jak se dřevěné kostky
obracely.</span></p>

<p class="mlptext">Mladí studenti se s tím lopotili šest hodin denně. Profesor mi
ukázal několik velkých foliantů kusých vět, které už sebral a hodlal stmelit, a
tak na základě tohoto bohatého materiálu poskytnouti světu úplný svod všech
umění a věd. Ale bylo by prý možno ještě jej zdokonalit a hodně usnadnit, kdyby
se veřejnou sbírkou opatřil kapitál na to, aby se v Lagadu postavilo a spustilo
pět set takových rámců a ředitelé se zavázali, že své sbírky sjednotí.</p>

<p class="mlptext"><span class="calibre4">Ujišťoval mě, že ten
vynález zaměstnával všechno jeho myšlení už od mládí a že na svůj rámec
vyčerpal celý slovník, a přesně vypočítal číselný poměr částic, podstatných
jmen, sloves a jiných částí řeči v knihách.</span></p>

<p class="mlptext"><span class="calibre4">Vzdal jsem tomu slovutnému
pánovi nejponíženější díky za jeho sdílnost a slíbil mu, že poštěstí-li se mi
někdy vrátit se do vlasti, prohlásím ho po právu za jediného vynálezce toho
báječného stroje. Požádal jsem ho též o dovolení, abych si směl obkreslit na
papír jeho podobu a složení. Řekl jsem mu, že u nás v Evropě mají učenci ve
zvyku vykrádat si navzájem své vynálezy. To má aspoň tu výhodu, že vznikne polemika
o to, komu vlastně vynález patří. Já ovšem dám pozor, aby se mu dostalo té cti
cele bez soupeře.</span></p>

<p class="mlptext">Dále jsme přišli do školy řečí, kde seděli tři profesoři a radili
se o opravě řeči své vlasti.</p>

<p class="mlptext"><span class="calibre4">První návrh byl: zkrátit
hovor stažením mnohoslabičných slov v jednoslabičná a vynecháním sloves a příčestí,
poněvadž ve skutečnosti jsou všechny myslitelné věci toliko podstatná jména.</span></p>

<p class="mlptext">Druhý návrh byl: odstranit všechna slova vůbec. Ten plán doporučovali
v zájmu zdraví i stručnosti. Je přece jasné, že každým slovem, které
promluvíme, stravují se nám poněkud plíce a ubývá jich a život se nám tím
ukracuje. Vymyslili tedy vhodný prostředek proti tomu. Ježto slova jsou jen
názvy věcí, bude lidem pohodlnější nosit s sebou věci potřebné na vyjádření
každého předmětu, o němž chtějí právě rozmlouvat. Tento vynález by se byl jistě
zavedl k nemalému pohodlí i zdraví jednotlivců, kdyby nebyly ženy spolu se
sprosťáky a negramotnými lidmi pohrozily, že se vzbouří, nebudou-li smět volně
mluvit jazykem po způsobu předků. Takovým nenapravitelným a nesmiřitelným
nepřítelem vědy je prostý lid. Přesto se mnozí největší učenci a mudrci
přidržují nové soustavy vyjadřování věcmi. Ta má jen jednu nevýhodu. Když je
totiž předmět něčí řeči příliš obsáhlý nebo rozmanitý, musí nezbytně nosit na
zádech větší ranec věcí, nemá-li dosti peněz na to, aby ho provázeli dva silní
sluhové. Často jsem viděl dva takové mudrce, kteří se prohýbali pod tíhou svých
uzlíků jako u nás podomní obchodníci. Když se setkali na ulici, složili svá
břemena, otevřeli pytle a hodinu spolu rozmlouvali. Potom složili náčiní,
pomohli si navzájem naložit břemena a rozloučili se.</p>

<p class="mlptext"><span class="calibre4">Pro krátké rozmluvy může
člověk nosit s sebou náčiní v kapsách nebo pod paží. To mu sdostatek poslouží a
doma se stejně nemůže octnout v úzkých. Proto také bývá v místnosti, kde se
scházejí lidé pěstující toto umění, po ruce plno nezbytných věcí poskytujících
látku k tomuto umělému rozhovoru.</span></p>

<p class="mlptext">Jinou předností tohoto vynálezu bude, že se stane mezinárodní
řečí srozumitelnou všem kulturním národům, jejichž nářadí i nádobí bývá téměř
stejné nebo tak podobné, že se jeho účel lehce pochopí. A tak budou vyslanci s to
vyjednávat s cizími knížaty nebo ministry, i když jim bude jejich mluva
naprosto neznámá.</p>

<p class="mlptext"><span class="calibre4">Byl jsem v matematické
škole, kde vyučoval učitel žáky metodou, jakou si nedovedeme v Evropě ani
představit. Poučka a důkaz byly na tenké oplatce pěkně napsány inkoustem
složeným z mozkové tekutiny. Student musí spolknout oplatku na lačný žaludek a po
tři dny smí jíst jen chléb a pít vodu. Když se oplatka stráví, vystoupí
tekutina do mozku a zároveň s ní i poučka.</span></p>

<p class="mlptext"><span class="calibre4">Ale dosud to nemělo
patřičného účinku, jednak pro chyby v množství nebo v složení tekutiny, jednak
též pro svévolnost jinochů. Těm se ta pilulka tak hnusí, že se obyčejně
odkradou a vyvrhnou ji, dříve než může účinkovat. Také se nedali dosud přimět k
tomu, aby zachovávali újmu tak dlouho, jak žádá předpis.</span></p>

</div>
</body>
</html>