<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Gulliverovy cesty</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">
<h2 class="mlpuroven1zvlastnipripady">KAPITOLA 8</h2>

<p class="mlpurove2kapilolafalesnynadpis"><span class="calibre4">Král
s královnou táhnou na hranice. Spisovatel je doprovází. Podrobná zpráva o tom,
jak se dostal z té země.&nbsp;Vrací se do Anglie.</span></p>

<p class="mlptextbez1radku">Stále mi něco říkalo, že se jednou zase dostanu na
svobodu, třebaže jsem nemohl uhádnout jak ani ukouti plán, který by se jen
poněkud zdařil. Loď, na které jsem připlul, byla první známou lodí, která byla
zahnána na dohled k tomu pobřeží. A král přísně rozkázal, aby každou loď, která
by se objevila, vytáhli na břeh a dopravili ji i s posádkou a cestujícími na
káře do města.</p>

<p class="mlptext"><span class="calibre4">Se mnou zacházeli vlídně.
Byl jsem miláčkem velkého krále a královny a potěšením pro celý dvůr, jenže za
podmínek nesrovnávajících se s lidskou důstojností. Nemohl a nemohl jsem
zapomenout na ony rodinné zástavy, které jsem opustil. Chtěl jsem být mezi
lidmi, s nimiž bych mohl hovořit jako rovný s rovným, a procházet se po ulicích
a po polích bez obav, že budu zašlápnut jako žába nebo štěně. Ale vysvobození
mi nadešlo dříve, než jsem se nadál, a to způsobem dosti neobyčejným. Vyložím
poctivě ten příběh i s okolnostmi.</span></p>

<p class="mlptext">Byl jsem v té zemi už dvě léta. Začátkem třetího roku
doprovázel jsem spolu s Glumdalklič krále a královnu na pochodu k jižnímu pobřeží
království. Nesli mě jako obyčejně v mé cestovní skřínce. Jak jsem už vylíčil,
byl to velmi pohodlný pokojík, široký dvanáct stop. Přikázal jsem, aby mi do
čtyř horních rohů připevnili na hedvábných provazech visuté lůžko, aby se tím
zmírnily nárazy, když mě někdy sluha na mou žádost vezl před sebou na koni.
Často jsem po cestě na tom visutém lůžku usnul. Truhláři jsem kázal, aby mi
vyřízl ve stropě skřínky právě uprostřed nad lůžkem otvor asi na čtvereční
stopu, abych měl za vedra ve spánku čerstvý vzduch. Ten otvor jsem podle
libosti zavíral prkénkem, které se posouvalo sem tam ve žlábku.</p>

<p class="mlptext"><span class="calibre4">Když jsme dojeli k cíli,
král uznal za vhodné pobýt několik dní v paláci, který má poblíže města
Flanflasniku, ležícího osmnáct mil od moře. Glumdalklič i já jsme byli velmi
unaveni. Trochu jsem se nachladil, ale ona se chudinka tak roznemohla, že
nevycházela z pokoje. Toužil jsem uvidět oceán, který bude jistě jediným
dějištěm mého útěku, kdyby k němu někdy šťastně došlo.</span></p>

<p class="mlptext">Dělal jsem se churavějším, než jsem vlastně byl, a požádal
jsem, aby mě pustili na čerstvý vzduch k moři s pážetem, které jsem měl velmi
rád a jemuž mě občas svěřovali. Nikdy nezapomenu na to, jak nerada Glumdalklič
svolovala a jak přísně kázala pážeti, aby na mne dalo pozor. Přitom se
rozplakala, jako by tušila, co se stane. Chlapec mě odnesl v krabici asi půl
hodiny cesty od paláce ke skálám na pobřeží. Kázal jsem mu, aby mě postavil na
zem, vysunul jsem jedno okno a zadíval se toužebně smutným zrakem na moře.
Nebylo mi právě dobře a řekl jsem pážeti, že si chci zdřímnout na visutém
lůžku, což mi, jak doufám, prospěje. Ulehl jsem a chlapec zatáhl pevně okno,
aby mi nebylo zima. Brzy jsem usnul. Páže domnívajíc se, že není žádné
nebezpečí, zašlo patrně do skal hledat vajíčka. Už předtím jsem zahlédl z okna,
jak po nich slídilo a několik jich sebralo v rozsedlinách. Ať už je tomu
jakkoliv, náhle mě vyburcovalo prudké trhnutí za kroužek připevněný nahoře na
krabici, aby se pohodlněji nesla. Cítil jsem, jak má krabice stoupá velmi
vysoko do vzduchu a pak je unášena úžasně rychle vpřed. První náraz by mě byl
málem vymrštil z lůžka, později byl pohyb dosti klidný. Vykřikl jsem několikrát
pronikavým hlasem, ale marně. Pohlédl jsem do oken a viděl jsem toliko mračna a
oblohu. Přímo nad hlavou jsem slyšel šustění, jakoby tepot křídel, a tu se mi
rozbřesklo, v jakém jsem truchlivém postavení. Že totiž nějaký orel popadl do
zobáku kroužek mé krabice a chce ji upustit na skálu jako želvu v krunýři a pak
mě vyzobnout a zhltnout. Ten pták má takový důvtip a čich, že vypátrá kořist už
zdaleka, i když je ukryta lépe, než jsem byl já za dvoupalcovým prknem.</p>

<p class="mlptext"><span class="calibre4">Zakrátko jsem si všiml, že
hluku a třepotu rychle přibývá a že se má krabice zmítá jako vývěsní štít za
větrného dne. Slyšel jsem, jak ten orel (jsem totiž přesvědčen, že to byl jistě
orel, který držel v zobáku kroužek mé krabice) dostal několik ran a klofanců, a
pak jsem znenadání ucítil, že padám přes minutu střemhlav dolů, ale tak
neuvěřitelně rychle, že jsem skoro pozbyl dechu. Můj pád zarazilo strašlivé
žuchnutí, které mi zalehlo v uších hlučněji než Niagarský vodopád. Minutu jsem
byl nadobro potmě. Potom stoupala krabice vzhůru, až jsem uviděl nahoře v oknech
světlo. Pochopil jsem, že jsem spadl do moře. Krabice plavala po vodě a pod
tíhou mého těla, zařízení, které v ní bylo, a železných plátů, jimiž byly rohy
nahoře i dole okovány, ponořovala se asi pět stop. Domníval jsem se tehdy a domnívám
se i teď, že dva nebo tři orli pronásledovali toho orla, který se mnou ulétl.
Orlovi nezbývalo než mě pustit, aby se ubránil ostatním, kteří se už těšili, že
se s ním rozdělí o kořist. Železné pláty na spodu krabice, které byly
nejpevnější, udržely ji při pádu v rovnováze a zabránily tomu, že se nerozbila
o hladinu. Všechny spáry byly utěsněny a dveře se neotáčely ve veřejích, nýbrž
posouvaly se jako sklápěcí okno. Má skřínka byla tedy tak neprodyšná, že do ní
vnikalo velmi málo vody. Slezl jsem těžce z visutého lůžka. Nejprve jsem se
odvážil odtáhnout prkénko na stropě, o němž jsem se už zmínil, zařízené na větrání.
Zalykal jsem se už nedostatkem vzduchu.</span></p>

<p class="mlptext">Kolikrát jsem tehdy zatoužil po své drahé Glumdalklič, od níž
mě tak daleko odloučila pouhá hodina! Mohu opravdu říci, že jsem se ve svých
strastech neubránil lítosti nad svou nebohou chůvou, nad jejím žalem z mé
ztráty, nad nemilostí královninou a nad zkázou jejího štěstí. Snad jen nemnoho
cestovatelů se octlo ve větších nesnázích a úzkostech, než jsem byl já v té
vážné chvíli, kdy jsem očekával, že se má krabice každým okamžikem roztříští,
anebo aspoň při prvním prudkém zafouknutí nebo vlnobití překotí. Rozbití jediné
skleněné tabulky byla by bývala má smrt. Nic by nebylo zachránilo okna, nebýt silných
drátěných mříží zasazených zvenčí proti úrazům na cestách. Viděl jsem, že několika
skulinami prosakuje voda, ale štěrbiny nebyly tuze veliké a snažil jsem se je
co nejlépe ucpat. Střechu skřínky jsem nadzdvihnout nemohl. Byl bych to jinak
jistě učinil a usedl nahoře na ní, kde bych se snad udržel, jak jsem doufal,
aspoň několik hodin déle naživu, než když budu zavřen takřka jako ve vězení. Co
mě čekalo jiného, uniknu-li těm nebezpečím den nebo dva, než bídná smrt zimou a
hladem! Byl jsem v té tísni čtyři hodiny a čekal jsem, že každá chvíle bude mou
poslední, a věru jsem si přál, aby byla.</p>

<p class="mlptext">Řekl jsem již čtenáři, že na té straně krabice, kde nebylo
okno, byly přibity dvě silné skoby, do nichž zastrkoval sluha, který mě vozil
na koni, řemen, a ten si připínal kolem pasu. V tom zoufalství jsem uslyšel,
anebo aspoň se mi zdálo, že slyším, na té straně krabice, kde byly přibity
skoby, nějaký skřípot. Zakrátko se mi zdálo, že je krabice tažena nebo vlečena
po moři. Cítil jsem totiž chvílemi jakési škubnutí, po němž se vlny zdvíhaly až
do oken a zahalovaly mě skoro do tmy. Procitly ve mně slabé naděje na
vysvobození, ale jak by k němu mohlo dojít, to jsem si nemohl představit.
Zkusil jsem odšroubovat jednu ze svých židlí, které byly vždycky připevněny k podlaze.
Přišrouboval jsem ji pak zase s nemalými obtížemi přímo pod zásuvné okénko,
které jsem nedávno otevřel. Vystoupil jsem na židli, a přistrčiv ústa co nejblíže
k otvoru, volal jsem všemi jazyky, které jsem uměl, hlasitě o pomoc. Potom jsem
přivázal na hůlku, kterou jsem obyčejně nosíval s sebou, kapesník, vystrčil jej
z otvoru a zamával jím několikrát ve vzduchu, kdyby snad byl nablízku člun nebo
loď, aby se plavci domyslili, že je v krabici zavřen nešťastník.</p>

<p class="mlptext"><span class="calibre4">Všechno, co jsem dělal,
míjelo se s účinkem. Pozoroval jsem však zřetelně, že se má skřínka pohybuje
vpřed. Za hodinu narazila tou stranou bez oken, kde byly skoby, na něco
tvrdého. Lekl jsem se, že je to skála, a ucítil jsem ještě prudší nárazy než
dříve. Slyšel jsem zřetelně, jak na víku šramotí lano a vrže při navlékání do
kroužku. Potom jsem poznal, že jsem pozvolna tažen vzhůru asi o tři stopy výše.
Vystrčil jsem znovu hůlku s kapesníkem a volal o pomoc, až jsem skoro
ochraptěl. V odpověď na to jsem uslyšel silné zahulákání, které se třikrát opakovalo.
Byl jsem nad tím v tak radostném vytržení, že si je dovedou představit jen ti,
kdo je sami prožili. Uslyšel jsem, že mi někdo nad hlavou dupá a volá anglicky
otvorem: „Je-li někdo dole, ať se ozve!“ Odvětil jsem, že jsem Angličan,
neštěstím uvržený do největší pohromy, jakou kdy člověk zakusil, a prosil jsem
pro všechno na světě, aby mě vyprostili ze žaláře, v němž jsem. Cizí hlas mi
odpověděl, že jsem zachráněn. Má krabice že je přivázána k jejich lodi. A že
hned přijde tesař a vyřízne mi ve víku dosti veliký otvor, kterým mě vytáhnou.</span></p>

<p class="mlptext">Odpověděl jsem, že toho není třeba a že to potrvá příliš
dlouho. Postačí, když někdo z posádky prostrčí prst kroužkem a vytáhne krabici
z moře na loď a odtamtud do kapitánské kajuty. Když mě slyšeli tak bláznivě
mluvit, pokládali mě někteří za šílence. Druzí se smáli. Mne totiž ani
nenapadlo, že jsem se octl mezi lidmi mé postavy a síly. Přišel tesař a za
několik minut mi vyřízl otvor na čtyři čtvereční stopy. Potom spustil žebřík,
já jsem po něm vystoupil a hned mě vzali velmi zesláblého na loď.</p>

<p class="mlptext"><span class="calibre4">Námořníci trnuli úžasem a dávali
mi tisíce otázek, na které se mi nijak nechtělo odpovídat. Sám jsem byl rovněž
zmaten pohledem na ty trpaslíky. Za trpaslíky jsem je pokládal, protože můj
zrak byl už dlouho přivyklý na ty ohromné věci, které jsem právě opustil. Ale
kapitán, pan Thomas Wilcocks, řádný a vážený člověk ze Shropshiru, hned si
všiml, že jsem blízek mdlobám. Zavedl mě k sobě do kabiny, podal mi na posilněnou
pálenku, vykázal mi své lože a poradil mi, abych si trochu odpočinul. A bylo mi
toho velmi třeba. Než jsem ulehl, naznačil jsem mu, že mám v krabici vzácný nábytek,
o nějž bych nerad přišel; jemné visuté lůžko, pěkné polní lehátko, dvě židle,
stůl a truhlici. Můj pokojík že je na všech stranách ověšen, nebo spíše vypolštářován
hedvábím a bavlnou. Nechá-li některého lodníka přinést mou truhlici do kajuty,
že mu ji otevřu a ukáži mu svůj majetek. Když mě slyšel kapitán mluvit tak z cesty,
usoudil, že jsem se zbláznil. Ale nejspíše aby mě upokojil, slíbil mi, že
zařídí, co si přeji. Vystoupil na palubu a poslal několik mužů do mé krabice.
Vytáhli z ní (jak jsem později shledal) všechen můj majetek a uřezali vycpávku.
Ale židle, skřínka a truhlice, které byly přišroubovány k podlaze, utrpěly
velkou škodu, poněvadž námořníci je z nerozumu vytrhávali násilím. Když
vyrazili několik prken, která potřebovali na lodi, a sebrali všechno, co se jim
zamlouvalo, spustili holý trup do moře. Rázem se potopil, protože v něm
nadělali na dně a po stěnách hodně děr. Jsem vskutku rád, že jsem nebyl svědkem
spouště, kterou natropili. Jistě by se mě byla bolestně dotkla a připomněla mi
minulé příhody, na které bych byl nejraději zapomenul.</span></p>

<p class="mlptext"><span class="calibre4">Spal jsem několik hodin,
ale neustále mě sužovaly sny o místě, odkud jsem odešel, a o nebezpečích, jimž jsem
unikl. Když jsem procitl, bylo mi mnohem lépe. Bylo už osm hodin zvečera a kapitán
poslal ihned pro večeři; myslil si, že jsem se postil až příliš dlouho. Vlídně
mě pohostil a všiml si, že nevypadám ztřeštěně ani nemluvím nesouvisle. Když
jsme se ocitli o samotě, požádal mě, abych mu pověděl o svých cestách a o tom,
jaké neštěstí mě potkalo, že jsem byl vysazen v té obrovské bedně na moře. Zahlédl
prý ji v dálce dalekohledem asi o dvanácté hodině v poledne. Pokládal ji za
plachetnici a měl chuť ji dohonit, protože: nebyla příliš stranou od jeho
cesty. Těšil se, že nakoupí trochu sucharů, protože se mu jich začalo
nedostávat. Když prý přijel blíže a poznal, že se mýlil, poslal za mnou na
zvědy pinasku. Mužstvo se zděšeně vrátilo a zaklínalo se, že vidělo plovoucí
dům. Vysmál prý se jejich hlouposti a odjel sám v pinasce a kázal mužstvu, aby
s sebou vzalo silné lano. Protože moře bylo klidné, obeplul mě několikrát a všiml
si mých oken a železných mříží, které je chránily. Na jedné straně, která byla
celá z prken bez jakéhokoliv světlíku, zpozoroval dvojici skob. Poručil tedy
mužstvu, aby přirazilo k té straně. Na jednu skobu připevnili lano a potom dal
odvléci mou bednu (jak jí říkal) k lodi. Jakmile se tam octla, poručil přivázat
druhé lano do kroužku přibitého na víku a vytáhnout ji po kladkách. Všichni námořníci
táhli, ale povytáhli ji jenom o dvě nebo tři stopy. Z otvoru uviděli trčet mou
hůlku s kapesníkem a usoudili, že je v té dutině zavřen nějaký nešťastník.
Otázal jsem se ho, neviděl-li tou dobou, kdy mě zahlédl, v povětří buď sám,
anebo jeho mužstvo nějaké obrovské ptáky. Odpověděl mi, že zatímco jsem spal,
mluvil o tom s námořníky. Jeden prý viděl letět k severu tři orly, ale neříkal
nic o tom, že by byli větší než obyčejně. To je myslím nutno přičíst na vrub
veliké výšce, v níž byli. Nemohl uhodnout, proč se na to ptám. Otázal jsem se
tedy kapitána, jak daleko jsme podle jeho odhadu od pevniny. Řekl, že podle
jeho nejlepších výpočtů jsme od ní vzdáleni aspoň sto mořských mil. Ujišťoval
jsem ho, že se aspoň o polovinu mýlí. Opustil jsem totiž tu zemi, z níž
přicházím, necelé dvě hodiny předtím, než jsem spadl do moře. Opět se mu
zazdálo, že mi v hlavě přeskočilo. Naznačil mi to přímo a byl mi tou radou,
abych si lehl do kajuty, kterou mi zařídil. Ujistil jsem ho, že jsem po dobrém
pohoštění a hovoru s ním zcela pookřál a že jsem při zdravém rozumu. Potom
zvážněl a otázal se mě, netrápí-li mě vědomí nějakého ohavného zločinu, za
který jsem na rozkaz nějakého panovníka pykal v té bedně jako zlosyni, kteří v jiných
zemích bývají zahnáni na moře v děravé loďce bez jídla. Mrzelo by ho sice, že
vzal na svou loď tak špatného člověka, přesto se mi však zaručuje, že mě v prvním
přístavu, do něhož dojedeme, vysadí bez úrazu na břeh. Jeho podezření prý velmi
posilují, jak dodal, nesmyslné řeči, které jsem vedl o své skřínce či bedně
napřed s námořníky a potom s ním, a rovněž mé podivné vzezření a chování při
večeři.</span></p>

<p class="mlptext">Prosil jsem ho, aby trpělivě vyslechl můj příběh, který jsem
mu pak poctivě vyprávěl od posledního odjezdu z Anglie až do té chvíle, kdy mě
objevil. A poněvadž rozumná mysl je vždycky přístupná pravdě, tak i tento řádný
a vážený pán, který měl špetku vzdělání a znamenitý zdravý rozum, byl rázem
přesvědčen o mé upřímnosti a pravdomluvnosti. Abych ještě dotvrdil to, co jsem
řekl, žádal jsem ho snažně, aby poručil přinést mou truhlici. Klíč od ní jsem
měl v kapse a kapitán mi už pověděl, jak naložili lodníci s mým pokojíkem.
Otevřel jsem ji před ním a ukázal mu malou sbírku zvláštností z té země, z níž
jsem byl tak podivně vysvobozen. Byl tam hřeben, který jsem sestrojil ze štětin
králových vousů, a jiný z téže látky, jenže zasazený do ústřižku nehtu z pal<span class="calibre4"></span>ce Jejího Veličenstva, který tvořil hřbet.
Byla tam sbírka jehel a špen<span class="calibre4"></span>dlíků
měřících od jedné stopy až do yardu. Čtyři vosí žihadla, která vypadala jako
truhlářské náčiní. Trochu vyčesaných vlasů královniných. Zlatý prsten, který mi
kdysi velkomyslně darovala, když si jej stáhla z malíčku a hodila mi jej na krk
jako náhrdelník. Požádal jsem kapitána, aby za své zásluhy ráčil přijmout ten
prsten. Ale on se proti tomu rozhodně vzepřel. Ukázal jsem mu kuří oko, které
jsem vlastnoručně vyřezal z prstu jedné dvorní dámy. Bylo asi jako kentské
jablko a ztvrdlo tak, že jsem si z něho dal po návratu do Anglie vydlabat pohár
a zasadit jej do stříbra. Nakonec jsem chtěl, aby se podíval na kalhoty z myší
kůže, které jsem měl tehdy na sobě.</p>

<p class="mlptext">Vnutil jsem mu jen lokajův zub; prohlížel si ho, jak jsem
viděl, velmi zvědavě a poznal jsem, že se mu zalíbil. Přijal jej, rozplývaje se
díky, za které ta maličkost ani nestála. Vytáhl jej nešikovný lékař
nedopatřením jednomu Glumdalkličinu sluhovi, kterého rozbolely zuby, jenže zub
byl zdravý jako řípa. Dal jsem jej vyčistit a uložil si jej do skřínky. Měřil
zdéli asi stopu a v průměru čtyři palce.</p>

<p class="mlptext">To prosté vyprávění kapitána velmi uspokojilo a projevil
naději, že se po návratu do Anglie zavděčím světu, když je sepíši a uveřejním.
Má odpověď zněla takto: Jak se mi zdá, jsme cestopisy přímo zavaleni. Všechno,
co se teď stane, je neobyčejné.</p>

<p class="mlptext">A mám některé spisovatele v podezření, že si nehledí tolik
pravdy, jako spíše vlastní ješitnosti a zištnosti a zábavy nevzdělaných
čtenářů. Že v mém příběhu nemůže býti nic, leč všední příhody beze všech těch
ozdobných líčení podivných rostlin, stromů, ptáků a jiných zvířat, jakož i barbarských
mravů a modlářství divochů, jimiž spisovatelé tolik plýtvají. Poděkoval jsem mu
však za jeho uznání a slíbil, že se tím budu ještě obírat.</p>

<p class="mlptext"><span class="calibre4">Řekl, že jedné věci se
velmi diví, že totiž mluvím tak hlasitě, a ptal se mě, nedoslýchá-li král nebo
královna té země. Řekl jsem mu, že tak jsem tomu byl už přes dvě léta zvyklý.
Stejně žasnu zase já nad hlasem jeho a jeho mužstva, neboť mi připadá jako
pouhý šepot, přestože je všechny dobře slyším. Když jsem v té zemi mluvil a nepostavili
mě na stůl nebo mě někdo nevzal do ruky, bylo to, jako bych hovořil na ulici s někým,
kdo vyhlížel ze špičky zvonice. Všiml jsem si ještě něčeho jiného. Jakmile jsem
se octl na lodi a byl obklopen námořníky, zdálo se mi, že jsem bídnějších
stvořeníček jakživ neviděl. Za pobytu v zemi tohoto panovníka zvykl totiž můj
zrak na samé obrovské předměty. Ani jsem nevydržel dívat se do zrcadla, protože
jsem tím srovnáním nabýval o sobě chatrného mínění. Při večeři si kapitán
všiml, že se na všechno dívám s jakýmsi úžasem. Zdálo se mu, že se občas stěží
bráním smíchu. Nedovedl si to vyložit, přičítal to však na vrub mé
popletenosti. Odpověděl jsem, že má úplně pravdu. A rád bych věděl, jak se mám
udržet, když vidím před sebou mísy jako stříbrný troník, vepřovou kýtu sotva na
jednou do úst, pohár ani ne jako ořechovou skořápku. Tak jsem pokračoval a líčil
stejným způsobem jeho ostatní domácí náčiní a jídlo. Královna mi sice objednala
drobné zařízení na všechno, co jsem v jejích službách potřeboval, ale mé
myšlenky byly zcela zaujaty tím, co jsem viděl na všech stranách kolem sebe.
Zamhuřoval jsem oči nad svou nepatrností, jako je zamhuřují lidé nad svými
chybami. Kapitán porozuměl dobře mým úsměškům a odpověděl mi rozmarně starým
anglickým příslovím, že bych, jak se mu zdá, jedl očima. Nepozoruje prý, že
bych byl při chuti, třebaže jsem se celý den postil. Pokračuje v tom rozmarném
tónu, dušoval se, že by dal rád sto liber za to, kdyby byl viděl mou skřínku v orlově
zobáku a potom při pádu do moře z té velké výšky. Byla by to jistě nejúžasnější
věc, zasluhující vylíčení, které by se zůstavilo budoucím věkům. A srovnání s Faethontem
bylo tak nasnadě, že mu nedalo, aby ho nepoužil, třebaže jsem nebyl tou
představou nijak nadšen.</span></p>

<p class="mlptext">Kapitán se vracel z Tonkinu do Anglie a byl zahnán na
severovýchod na čtyřiačtyřicátý stupeň zeměpisné šířky a sto čtyřicátý třetí
stupeň zeměpisné délky. Ale dva dni po tom, co jsem přišel na jeho loď, zachytili
jsme pasátní vítr. Pluli jsme dlouho na jih a podél pobřeží Nového Holandska
mířili na západojihozápad, potom na jihojihozápad, až jsme obepluli mys Dobré
naděje. Naše plavba byla velmi šťastná, ale nebudu čtenáře nudit lodními
záznamy. Kapitán zavítal do několika přístavů a pokaždé poslal pinasku pro
potraviny a čerstvou vodu. Ale já jsem nevystoupil z lodi, až jsme přijeli do
Dun. Bylo to 3. června 1706, asi za devět měsíců po mém vyváznutí. Nabídl jsem
kapitánovi v zástavu za dopravu svůj majetek. Ale on se bránil, že nevezme ani
groš. Srdečně jsme se rozloučili a vymohl jsem na něm slib, že mě navštíví v mém
domě v Redriffu. Za pět šilinků, vypůjčených od kapitána, najal jsem si koně a průvodce.</p>

<p class="mlptext">Když jsem tak po cestě pozoroval, jak drobné jsou domy,
stromy, skot a lidé, zazdálo se mi, že jsem v Liliputu. Bál jsem se, že šlápnu
na každého pocestného, kterého jsem potkal, a pokřikoval jsem na ně, aby mi
uhnuli z cesty. Několikrát mi div nerozbili hlavu.</p>

<p class="mlptext">Když jsem došel k svému domu, na nějž jsem se musel doptávat,
otevřela mi služka dveře. Při vstupu do nich jsem se sehnul jako husa pod
vrátky, abych se nepraštil do hlavy. Žena mě přiběhla obejmout, ale já jsem se
před ní sklonil až po kolena. Domníval jsem se, že mi jinak vůbec nedosáhne na
ústa. Dcera poklekla, abych jí požehnal. Uviděl jsem ji, teprve když povstala.
Byl jsem tak dlouho zvyklý stát s hlavou vztyčenou a s očima upřenýma vzhůru,
do výše přes šedesát stop. Potom jsem ji chtěl zdvihnout jednou rukou v pase.
Na služky a na přátele v domě jsem shlížel, jako by byli trpaslíci a já obr.
Řekl jsem ženě, že příliš šetřila. Jak vidím, je ona i dcera na kost vyhublá.
Počínal jsem si zkrátka tak nepochopitelně, že byli všichni téhož mínění jako
kapitán, když mě v první chvíli uviděl a usoudil, že jsem se minul na rozumu.
Uvádím to jako příklad veliké síly zvyku a předsudku.</p>

<p class="mlptext">Zakrátko jsem se dorozuměl s rodinou i s přáteli. Žena se
zaříkala, že se už nesmím vydat na moře. Jenže můj zlý osud to zařídil tak, že
neměla moci zabránit mi v tom, jak pozná čtenář dále. Prozatím tady uzavírám
druhý díl svých neblahých Cest.</p>

</div>
</body>
</html>