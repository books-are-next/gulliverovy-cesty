<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Gulliverovy cesty</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">
<h2 class="mlpuroven1zvlastnipripady">KAPITOLA 7</h2>

<p class="mlpurove2kapilolafalesnynadpis"><span class="calibre16">Spisovatelova
láska k vlasti. Spisovatel podává králi velmi výhodný návrh, ale ten je
zamítnut. Králova veliká nevědomost o politice. Učenost té země velmi
nedokonalá a kusá.&nbsp;Jejich zákony, vojenství a politické strany.</span></p>

<p class="mlptextbez1radku"><span class="calibre4">Nebýt mé nesmírné
pravdymilovnosti, nic by mi nebylo zabránilo, abych tuto část svého příběhu
nezatajil. Nadarmo jsem projevoval nevoli, kterou král pokaždé zesměšnil. Ani
jsem nedutal, když se tak opovržlivě odbývala má milovaná vlast. Je mi upřímně
líto (stejně jako bude líto čtenáři), že k tomu vůbec došlo. Ale panovník byl
tak zvědavý a dychtivý na kdejakou podrobnost, že by se nebývalo srovnávalo s vděčností
ani se slušným chováním, kdybych ho nebyl uspokojil, seč jsem byl. Na svou
obhajobu smím snad říci tolik, že jsem mnoha jeho otázkám obratně uhnul a mnoha
věcem jsem dodal značně příznivějšího vzhledu, než by dovolila pouhá pravdivost.
Měl jsem vždycky onu chvalitebnou stranickost k své vlasti, kterou dějepisci
velmi vhodně doporučuje Dionysios Halikarnasský. Chtěl jsem zakrýt poklesky a vady
své politické matky a její přednosti a krásy postavit do nejpříznivějšího
světla. To bylo mou snahou při tolika rozmluvách s tím mocným vladařem, ale
bohužel jsem nepochodil.</span></p>

<p class="mlptext">Je však třeba velké shovívavosti ke králi, který žije nadobro
odříznut od ostatního světa, a je tudíž nezbytně neobeznámen s mravy a zvyky
převládajícími u jiných národů. Ta nevědomost bude plodit vždycky předsudky a jistou
omezenost v myšlení, jíž jsme my spolu s jinými zjemnělými zeměmi evropskými
zcela prosti. A bylo by věru nepřirozené, kdyby se podávaly představy, které
měl onen vzdálený panovník o ctnosti a nepravosti, za měřítko celému lidstvu.</p>

<p class="mlptext">Abych dotvrdil to, co jsem právě řekl, a nadto ještě ukázal
neblahé následky kusého vzdělání, vsunu zde odstavec, který je přímo neuvěřitelný.
Doufal jsem, že se ještě více zavděčím Jeho Veličenstvu, a tak jsem mu vyprávěl
o tom, jak byl před třemi až čtyřmi sty lety vynalezen jistý prach. Když padne
do hromady takového prachu jiskerka ohně, třeba by ta hromada byla jako hora,
rázem ji celou podpálí a s hromovým rachotem a třeskem ji se vším všudy vyhodí
do povětří. Když se nacpe patřičná dávka toho prachu do duté mosazné nebo
železné roury, podle toho, jak je silná, vyrazí železnou nebo ocelovou kouli
tak prudce a rychle, že její síle nic neodolá. Největší koule takto vystřelené
nejenže naráz zahubí celé šiky vojska, nýbrž rozboří i nejsilnější zdi a potopí
až na dno mořské lodi s tisícem mužstva. Když se seřadí v pásmo, prosekají
stěžně a lanoví, rozpůlí na sta těl a všechno před sebou zpustoší. Často dáváme
ten prach do velkých dutých železných kulí a vystřelujeme je stroji do města,
které obléháme. Ty vytrhávají dlažbu, rozbourávají domy, vybuchují a vrhají na
všechny strany střepiny, a tak rozbíjejí lebky všem nablízku. Součástky toho
prachu jsou laciné a obyčejné a dobře je znám. Umím je mísit a mohu jeho řemeslníkům
ukázat, jak mají ty roury vyrobit, aby byly přiměřeně veliké ke všemu ostatnímu
v království Jeho Veličenstva. Největší z nich nemusí měřit ani sto stop.
Dvacet nebo třicet těch rour, nabitých patřičnou dávkou prachu a kulí, rozboří
za několik hodin zdi nejpevnějšího města jeho říše nebo zničí celé hlavní
město, kdyby se snad někdy vzepřelo jeho neomezené moci. To jsem nabídl Jeho
Veličenstvu jako nepatrný důkaz vděčnosti za všechny projevy jeho královské
přízně a ochrany, jichž se mi tolik dostalo.</p>

<p class="mlptext">Král trnul hrůzou nad mým popisem těch strašných strojů i nad
mým návrhem. Žasl nad tím, jak může tak bezmocná a plazivá havěť jako já (to
byla jeho slova) chovat tak nelidské myšlenky a jak je může tak samozřejmě
pronášet. Jak vidět, nijak mě nedojímá všechno to prolévání krve a pustošení,
které podle mého líčení ty stroje působí. Vymyslil prý je jistě nějaký zlý
duch, nepřítel lidstva. Bránil se, že ho sice nic tak netěší jako nové objevy v
umění a v přírodě, ale raději by prý pozbyl poloviny království, než by se dal
zasvětit do takového tajemství. A zakázal mi slovem se o něm zmiňovat, je-li mi
život milý.</p>

<p class="mlptext">Prapodivný to důsledek omezených zásad a úzkoprsosti! Že si panovník
obdařený všemi vlastnostmi zabezpečujícími úctu, lásku a vážnost, vynikající
mohutnými vlohami, velkou moudrostí a hlubokou učeností, vybavený skvělou
schopností vládnout, přímo zbožňovaný poddanými ze zbytečné úzkostlivosti, o níž
nemáme my v Evropě ani potuchy, dá ujít vhodnou příležitost, vloženou přímo do
hrsti, aby se stal svrchovaným pánem nad životem, svobodou a majetkem svého
národa. Neříkám to proto, abych něco ubíral tolika přednostem toho výtečného
krále. Jeho dobré jméno, jak jsem si vědom, tím v očích anglického čtenáře
silně utrpí. Ale mám za to, že tato jejich vada povstala z nevzdělanosti,
protože dosud neproměnili politiku ve vědu jako bystré hlavy evropské. Dobře si
pamatuji, že když jsem jednoho dne v rozmluvě s králem prohodil, že je u nás
napsáno několik tisíc knih o umění vládnout, pojal (přímo proti mému úmyslu)
velmi chatrné mínění o našem rozumu. Prohlásil, že má odpor i opovržení ke vší
tajnosti, prohnanosti a pletichářství, ať už u panovníka, nebo ministra.
Nechápal, co vlastně znamená státní tajemství, když neběží o nepřítele ani o soupeřský
národ. Znalost vladařství omezil na velmi úzký obor; na zdravý smysl a soudnost,
spravedlivost a mírnost, spěšné rozsuzování občanských a trestních pří, kromě
několika jiných otřepaných věcí, které nestojí za řeč. Podle jeho názoru každý,
kdo vypěstuje dva obilné klasy nebo dvě stébla trávy na půdě, kde rostlo dříve
jen jedno, zaslouží se více o lidstvo a prokáže vlasti důležitější službu než
všichni politikové dohromady.</p>

<p class="mlptext">Učenost toho národa je velmi kusá. Skládá se jenom z mravouky,
dějepisu, básnictví a počtů, v nichž ve všech, jak nutno uznat, vynikají. Jenže
počty se u nich obracejí venkoncem na to, co by mohlo být užitečné pro život,
na zdokonalení zemědělství a řemesel. U nás by si jich tedy tuze nevážili. O idejích,
bytnostech, abstrakcích a pomyslných pojmech nemohl jsem jim vpravit do hlavy
ani nejmenší představu.</p>

<p class="mlptext">Žádný zákon té země nesmí přesahovat slovy počet písmen jejich
abecedy a ta jich obsahuje jenom dvaadvacet. Málokterý však bývá dokonce i tak
dlouhý. Vyjadřují je slova nejprostší a nejjednodušší a oni nejsou takoví
taškáři, aby v nich nacházeli více než jeden smysl. Napsat výklad nějakého
zákona je hrdelní zločin. Na nálezy v civilních přích a na rozsudky v trestním
řízení mají pramálo precedenčních případů. A tak si nemohou zakládat na tom, že
by v nich byli nějak obzvlášť zběhlí.</p>

<p class="mlptext">Tiskařské umění znají jako Číňané už odnepaměti. Ale jejich knihovny
nejsou rozsáhlé. Králova, která se pokládá za největší, nemá ani tisíc svazků.
Jsou postaveny na galerii dlouhé dvanáct set stop a odtamtud jsem si směl
vypůjčovat knihy, jichž se mi zachtělo. Královnin truhlář urobil v jednom
pokoji u Glumdalklič jakýsi dřevěný stroj, vysoký pětadvacet stop, na způsob
stojatého žebříčku. Každý příčel byl dlouhý padesát stop. Byl to vlastně
posuvný dvojitý žebřík, jehož spodek stál na deset stop od stěny pokoje. Knihu,
kterou jsem měl zrovna chuť číst, opřeli o zeď. Vylezl jsem nejprve na vrchní
příčel žebříku a otočil se tváří ke knize. Začal jsem nahoře na stránce a tak
jsem chodil osm až deset kroků napravo a nalevo podle toho, jak byly řádky
dlouhé, až jsem se dostal poněkud pod úroveň zraku. Zvolna jsem slézal, až jsem
se octl naspodu. Potom jsem zase vylezl a dal se stejně do druhé stránky; pak
jsem obrátil list. Oběma rukama to šlo lehce. List býval tlustý a tuhý jako
lepenka a i v největších foliantech neměřil více než osmnáct nebo dvacet stop.</p>

<p class="mlptext"><span class="calibre16">Jejich sloh je jasný,
jadrný a plynný, nikoliv květnatý. Ničeho se tak nevystříhají jako hromadění
zbytečných slov nebo používání rozmanitých výrazů. Pročetl jsem mnoho knih,
zejména dějepisných a mravoučných. Mimo jiné mě velmi pobavilo drobné staré
pojednání, které leželo vždycky v Glumdalkličině ložnici. Patřilo její
vychovatelce, usedlé to obstarožné dámě, obírající se mravoučnými a náboženskými
spisy. Kniha pojednává o slabosti lidského pokolení a kromě ženských a obyčejných
lidí nikdo si jí tuze necení. Byl jsem zvědav, co může o tomto námětu povědět
tamější autor. Spisovatel probral celou obvyklou látku evropských moralistů a ukázal,
jak nepatrný, bídný a bezradný je svou přirozeností člověk. Jak se nedovede
ubránit proti drsnosti počasí ani zuřivosti šelem. Jak ho převyšuje jeden tvor
silou, druhý mrštností, třetí prozíravostí, čtvrtý pílí. Dodal, že příroda se v
těchto pozdních úpadkových stoletích světa zvrhla a plodí už proti dávným dobám
jen drobné nepodařené zmetky. Je prý slušno míti za to, že byl lidský druh
původně mnohem větší, ba že bývali za dávných věků dokonce obři, převyšující
zdaleka obyčejné zvrhlé lidské plémě nynějších dob. To jednak tvrdí dějiny a podání,
jednak potvrzují ohromné hnáty a lebky, které se občas vykopou v rozličných
končinách království. Jak dokazoval, už ze samých přírodních zákonů nezbytně
vyplývá, že jsme byli na počátku stvořeni se statnější a mohutnější postavou.
Že jsme tak lehce nepodléhali zhoubě při každé nepatrné nehodě, když třeba na
nás spadne cihla z domu nebo po nás hodí kluk kamenem – anebo spadneme do
potůčku. Z takového mudrování odvodil spisovatel několik užitečných mravních
poučení pro životosprávu, ale ty by zde bylo zbytečné opakovat. Neubránil jsem
se myšlence, jak obecně je rozšířen sklon vyvozovat z našich rozporů s přírodou
mravoučné lekce, či vlastně spíše reptání a nářek. Jsem přesvědčen, že by se
při důkladném zkoumání ukázalo, že jsou u nás právě tak bezdůvodné jako u toho
národa.</span></p>

<p class="mlptext"><span class="calibre4">Co se týče jejich
vojenství, jsou pyšni na to, že se královská armáda skládá ze sto
šestasedmdesáti tisíc pěšáků a dvaatřicíti tisíc jezdců, lze-li vůbec nazývat
armádou sbor, který ve městech tvoří kupci a na venkově rolníci. Velí jim
šlechta a zemanstvo a nedostávají za to ani plat, ani odměnu. Cvičení ve zbrani
opravdu ovládají a vedou si ukázněně. Neviděl jsem v tom nic zvláštního. Jak
také jinak, když každému rolníkovi velí jeho vrchnost a každému měšťanovi
předák z jeho města, zvolený jako v Benátkách kuličkou.</span></p>

<p class="mlptext">Často jsem viděl lorbrulgrudskou milici cvičit, když vytáhla
na velké pole u města, měřící dvacet čtverečních mil. Nebylo jich všehovšudy
více než pětadvacet tisíc pěšáků a šest tisíc jezdců. Ale vzhledem k pro<span class="calibre4"></span>s<span class="calibre4"></span>toře,
kterou zaujímali, nemohl jsem je sečísti. Jezdec na statném oři byl snad vysoký
nějakých sto stop. Viděl jsem, jak celý jízdní sbor vytasil na povel meče a zamával
jimi ve vzduchu. Něco velkolepějšího, neobyčejnějšího, úžasnějšího si nemůže
obraznost ani představit. Vypadalo to, jako by ze všech stran oblohy naráz
vyšlehlo tisíc blesků.</p>

<p class="mlptext"><span class="calibre4">Byl bych se rád dověděl,
jak ten panovník, do jehož říše není z žádné jiné země přístup, připadl na tu
armádu a na to, aby vycvičil svůj národ ve vojenské kázni. Brzy jsem se o tom
poučil z rozhovoru i z četby jejich dějepisných knih. Po mnoho století sužovala
je táž choroba, jíž trpí celé lidské pokolení. Šlechta tam bojovala o moc, lid
a svobodu a král o neomezenou vládu. Zákony té země to ovšem šťastně zmírňují.
Přesto se občas jedna ze tří stran proti nim prohřešila a několikrát podnítila
občanské války. Poslední z nich šťastně skoncoval obecným narovnáním děd tohoto
panovníka. A milice, která byla tehdy s obecným souhlasem zřízena, udržuje se
od té doby v nejpřísnější službě.</span></p>

</div>
</body>
</html>