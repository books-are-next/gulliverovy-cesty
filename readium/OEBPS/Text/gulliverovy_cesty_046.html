<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Gulliverovy cesty</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection11">
<h2 class="mlpuroven1zvlastnipripady">KAPITOLA 9</h2>

<p class="mlpurove2kapilolafalesnynadpis">Veliká rozprava na valném shromáždění
Hvajninimů,&nbsp;na čem se usnesli. Hvajninimská vzdělanost. Jejich stavby.&nbsp;Jak pohřbívají. Kus o jejich řeči.</p>

<p class="mlptextbez1radku"><span class="calibre4">Jedno takové valné
shromáždění se konalo za mé doby asi tři měsíce před mým odjezdem. Pán na ně
šel jakožto zástupce kraje. Na tom sněmu se dali opět do staré rozpravy,
vlastně jediné, k níž v té zemi vůbec kdy došlo. Pán mi o ní podal po návratu
dost podrobnou zprávu.</span></p>

<p class="mlptext"><span class="calibre4">Na přetřes byla dána
otázka, mají-li se Jahuové vyhladit z povrchu zemského. Zástupce strany, která
byla pro, vytasil se s rozličnými mocnými a pádnými důvody a dovozoval, že
Jahuové jsou nejenom nejšpinavější, nejodpornější a nejohyzdnější tvorové, jež
příroda zplodila, nýbrž též nejvzpurnější a nejnezvládnutelnější, nejničemnější
a nejzavilejší. Vycucávají prý potají hvajninimským kravám vemena, zabíjejí a žerou
Hvajninimům kočky. Nehlídají-li se ustavičně, šlapou jim po ovsu a trávě a páchají
ještě tisíce jiných nezbedností. Upozornil na všeobecně rozšířené podání, podle
něhož Jahuové nebyli v té zemi odjakživa. Před mnoha věky objevila prý se na
horách dvě taková dobytčata. Není vůbec známo, zrodila-li se slunečním žárem ze
zatuchlého bláta a bahna, nebo z mořského kalu a pěny. Ti Jahuové se
rozplemenili a zakrátko vzrostlo jejich potomstvo tak, že zaplavilo a zaneřádilo
celý stát. Aby se toho zla zbavili, uspořádali na ně Hvajninimové všeobecnou
štvanici a posléze obklíčili celé stádo. Starší vyhubili a každý Hvajninim pak
choval v boudě dvě mláďata. Tak je ochočili, pokud je tvor od přírody tak dravý
vůbec schopen ochočení. Brali je na tahání a zapřahali je do vozu. Na tom podání
prý je zřejmě hodně pravdy. Ti tvorové nemohou být Ylhniamši (neboli
praobyvatelé země), soudíc podle záští, jež k nim mají Hvajninimové právě tak
jako všichni ostatní živočichové. Pro svou špatnou povahu si ho sice zaslouží,
ale kdyby byli skutečně praobyvateli, nebylo by se to záští nikdy tak
vystupňovalo, jinak prý by už byli dávno vyhubeni. Tím, že si obyvatelé
oblíbili služby Jahuů, zanedbali prý neprozřetelně chov oslů. To jsou přece
docela hezká zvířata, snadno se chovají, jsou krotší a pořádnější, dosti silná
na práci, i když se nevyrovnají ostatním tělesnou hbitostí, a nepáchnou nelibě.
Jejich hýkání není sice příjemné, ale je mnohem lepší než strašlivé vytí Jahuů.</span></p>

<p class="mlptext"><span class="calibre4">Také jiní projevili stejný
názor. Nakonec se dohodli, že znenáhla sprovodí ze světa celé plémě Jahuů. A že
vybídnou všechny Hvajninimy, aby si zařídili chov oslů. Je to dobytek v každém
směru mnohem vzácnější, a má nadto tu výhodu, že se hodí k práci už od pěti
let, kdežto Jahuové až od jedenácti.</span></p>

<p class="mlptext">Toť vše, co mi tehdy pán uznal za vhodné říci o tom, co se
zběhlo na tom velkém sněmu. Ráčil mi však zatajit jednu okolnost, která se týkala
přímo mne. Její neblahý účinek jsem brzy ucítil, jak se čtenář doví na jiném
místě. Od ní odvozuji všechna další neštěstí ve svém životě.</p>

<p class="mlptext"><span class="calibre4">Hvajninimové nemají písmena,
a tak jejich vědomosti pocházejí vesměs z podání. Ale protože se u národa tak
sjednoceného, už od přirozenosti nakloněného ke ctnostem, úplně řízeného
rozumem a odloučeného ode všeho styku s jinými státy zběhne jen málo
význačnějších událostí, ten zlomek dějin se lehce uchová, aniž si tím příliš
zatěžují paměť. Podotkl jsem již, že netrpí chorobami, a lékaře tedy vůbec nepotřebují.
Mají však znamenité léky složené z bylin. Těmi se hojí boule a šrámy na spěnací
kosti nebo na střele kopyta, utržené na ostrém kamení, a také jiné pohmožděniny
a rány na různých částech těla. Rok určují podle oběhu Slunce a Měsíce, ale
nerozdělují jej dále na týdny. Jsou jakžtakž obeznámeni s pohybem obou těchto
světelných těles a chápou, co je zatmění. Dále se ve hvězdářství nedostali.</span></p>

<p class="mlptext">V básnictví vynikají, to nutno uznat, nad všechny ostatní
smrtelníky. Nelze věru ani napodobit něžnost jejich přirovnání, ani zevrubnost
a přesnost jejich líčení. Obojího je v jejich verších hojně. Ty verše <span class="calibre4">obsahují zpravidla velebení přátelství a blahovůle
nebo oslavu vítězů při závodech a při jiných tělesných cvicích. Jejich stavení
jsou hrubá a prostá, ač nikoliv nepohodlná, zato velmi dobře zbudovaná na
ochranu před zhoubnou zimou a vedrem. Rostou u nich jakési stromy, které se po
čtyřiceti letech u kořene uvolní a prvním vichrem se skácejí. Jsou rovně
rostlé, a když je ostrým kamenem zašpičatí jako kůl (Hvajninimové neumějí totiž
zacházet s železem), zarazí je kolmo do země asi na deset palců od sebe a pak
je propletou ovesnou slámou, někdy také proutím. Stejně se robí střechy a dveře.</span></p>

<p class="mlptext"><span class="calibre4">Hvajninimové používají
jamky mezi spěnací kostí a kopytem jako my dlaní, a to s větší obratností, než
jsem si zprvu představoval. Viděl jsem bílou klisnu z naší čeledi, jak tím
způsobem navlékala nit do jehly, kterou jsem jí schválně půjčil. Stejně dojí
krávy, žnou oves a konají všechny práce, na něž je třeba rukou. Vyskytuje se u nich
jakýsi tvrdý pazourek, jímž obrousí i jiné kameny ve tvar nástrojů, které jim
nahrazují klíny, sekyry a kladiva. Náčiním z toho pazourku kosí též seno a žnou
oves, který roste volně na polích. Jahuové svážejí snopy na vozech domů a čeledíni
z nich vyšlapou v krytých boudách zrní; to se pak ukládá do sýpek. Vyrábějí též
jakési hrubé hliněné a dřevěné nádoby. Ty hliněné suší na slunci.</span></p>

<p class="mlptext">Nepotká-li je nehoda, umírají toliko sešlostí věkem a pochovávají
se na nejodlehlejších místech. Jejich přátelé a příbuzní neprojevují nad jejich
skonem ani radost, ani smutek. Také u umírajícího není znát ani stopy lítosti
nad tím, že odchází ze světa, právě tak, jako by se vracel domů z návštěvy u sousedů.
Vzpomínám si, jak si můj pán jednoho dne umluvil doma důležitou schůzku s přítelem
a jeho rodinou. V určený den přišla paní s dvěma dětmi velmi pozdě. Omlouvala
se předně za svého manžela, který prý zrovna toho dne ráno šnuwnh. To slovo je
v jejich řeči hodně výrazné, ale nedá se tak snadno přeložit. Znamená odebrat
se k prvotní matce. Že nepřišla dříve, za to se omlouvala tím, že její manžel
umřel pozdě dopoledne a že se dlouho radila se svými čeledíny o příhodném
místě, kam uložit jeho tělo. Všiml jsem si, že si u nás počínala tak vesele
jako ostatní. Umřela asi za tři měsíce poté.</p>

<p class="mlptext"><span class="calibre4">Dožívají se zpravidla
sedmdesáti nebo pětasedmdesáti let, velmi zřídka osmdesáti. Několik týdnů před
smrtí cítí, jak pozvolna scházejí, ale bez bolesti. V té době je hodně
navštěvuji přátelé, protože už nemohou vycházet tak lehce a pohodlně. Deset dní
před smrtí, kterou si málokdy špatně vypočítají, oplatí návštěvy nejbližším
sousedům. Přijíždí k nim na pohodlném valníku taženém Jahuy. Toho vozidla
používají nejen při této příležitosti, nýbrž vůbec ve stáří na dlouhých
cestách, a když náhodou zchromnou. A tak když oplácejí umírající Hvajninimové návštěvy,
rozloučí se slavnostně s přáteli, jako by odcházeli někam do dálné končiny, kde
si umínili strávit zbytek života.</span></p>

<p class="mlptext"><span class="calibre4">Nevím, stojí-li za zmínku,
že Hvajninimové nemají ve své řeči slova na označení něčeho zlého. Odvozují je
z vad a špatných vlastností Jahuů. A tak opisují nejapnost sluhovu, nedopatření
dítěte, kámen, který se jim zaryl do nohy, trvale bídné nebo převrácené počasí
tím, že přidají přívlastek Jahu. Tak třeba: Hhnm Jahu, Whnaholm Jahu, Ynlhmndwihlma
Jahu, nebo špatně zbudovaný dům: Ynholmhnmrohlnw Jahu.</span></p>

<p class="mlptext"><span class="calibre4">Milerád bych se šířil ještě
dále o mravech a ctnostech toho výtečného národa. Ale ježto hodlám zakrátko
vydati samostatný spis výhradně o té věci, odkazuji čtenáře na něj. Prozatím se
dostávám ve vypravování k své truchlivé pohromě.</span></p>

</div>
</body>
</html>