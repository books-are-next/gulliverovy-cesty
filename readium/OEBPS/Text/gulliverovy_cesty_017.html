<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Gulliverovy cesty</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection7">

<h2 class="mlpuroven1zvlastnipripady">KAPITOLA 1</h2>

<p class="mlpurove2kapilolafalesnynadpis"><span class="calibre4">Líčení
veliké bouře. Pošlou pinasku pro vodu, spisovatel na ní odjíždí probádat
krajinu. Zanechají ho na břehu, domorodec ho zajme a odnese k sedlákovi. Jak ho
tam přijmou&nbsp;a jaké nehody ho tam potkají. Popis obyvatelstva.</span></p>

<p class="mlptextbez1radku">Povahou i osudem mi byl souzen rušný a neklidný
život, a tak jsem už za dva měsíce po návratu odjel opět z vlasti a 20. června
1702 jsem vstoupil v Dunách na loď Dobrodružství, plující do Suratu. Velel na
ní kapitán John Nicholas, rodák z Cornwallu. Měli jsme velmi příznivý vítr, až
jsme dojeli k mysu Dobré naděje; tam jsme přistáli, abychom nabrali čerstvé
vody. Protože jsme přišli na trhlinu, vylodili jsme tam zboží a přezimovali.
Kapitán onemocněl zimnicí, a tak jsme mohli odjeti od mysu teprve koncem
března. Tehdy jsme vypluli a měli jsme dobrou cestu, dokud jsme neprojeli
úžinou Madagaskarskou. Když jsme však byli severně od Madagaskaru asi na pátém
stupni jižní šířky, větry, které v těch mořích vanou podle pozorování od
začátku prosince až do začátku května stále vytrvale a silně od severozápadu,
zaduly 19. dubna mnohem prudčeji a více od západu než obyčejně; trvalo to
celých dvacet dní. Za tu dobu jsme byli zahnáni poněkud na východ od Moluk, a jak
náš kapitán 2. května pozorováním zjistil, asi tři stupně na sever od rovníku.
Tehdy vítr utichl a nastalo úplné bezvětří, z čehož jsem měl nemalou radost.
Avšak kapitán, který měl velké zkušenosti s plavbou po těch mořích, kázal nám,
abychom se všichni přichystali na bouři. Ta se opravdu nazítří strhla. Zdvihl
se totiž jižní vítr, zvaný jižní monzun.</p>

<p class="mlptext"><span class="calibre4">Poněvadž jsme viděli, že
bude silně dout, svinuli jsme čelní plachtu a byli jsme přichystáni stáhnout
přední plachtu přídní. Ale když se dalo do deště, upevnili jsme všechna děla a stáhli
vratiplachtu. Loď byla nakloněna celou šířkou po větru, a proto jsme raději
pluli rychle směrem návětrným, než abychom se kymáceli anebo leželi bez plachet.
Skasali jsme přední plachtu přídní a odložili ji a spodní plachtu na předním
stěžni stáhli dozadu. Kormidlo trčelo celé nahoře. Loď se držela statečně.
Upevnili jsme přední stahovací lano, ale plachta praskla. Stáhli jsme tedy
ráhno a spustili plachtu a všechno z ní odvázali. Bouře zuřila a vlny dorážely
neobyčejně nebezpečně. Odráželi jsme loď jilcem kormidla, opatřeným tenkým
návlečným lanem, a tak jsme pomáhali kormidelníkovi. Protože jsme měli před
sebou širé moře, nespustili jsme nadstěžeň. Nechali jsme jej stát, neboť loď
plula dobře před větrem, a věděli jsme, že se jí pluje lépe a ujíždí rychleji,
když je nadstěžeň vztyčen. Když bylo po bouři, vytáhli jsme přední plachtu
přídní a hlavní plachtu a přitočili loď. Pak jsme vytáhli vratiplachtu, plachtu
velestožárovou a předostožárovou. Mířili jsme na východoseverovýchod, vítr vál
od jihozápadu. Utáhli jsme na pravém boku dvoulaní a odvázali zvratičku
návětrnou a táhla. Nasadili jsme zvratičky závětrné, vytáhli je po návětrném
lanivu, napjali je a pevně přivázali. Vratiplachtová lana jsme přetáhli proti
větru a loď jsme drželi těsně při větru, jak jen bylo možno.</span></p>

<p class="mlptext">Za té bouře, po níž se zdvihl silný západojihozápadní vítr,
byli jsme zahnáni, jak počítám, asi pět set mořských mil na východ, takže ani
nejstarší námořníci na lodi nepoznali, kde jsme. Potraviny nám stačily, loď
neutrpěla škody a mužstvo bylo vesměs zdrávo, ale strádali jsme naprostým
nedostatkem vody. Rozhodli jsme se, že se raději přidržíme téhož směru a nezamíříme
severněji, kde bychom se mohli dostat do severozápadních končin Tatarska a do
Zamrzlého moře.</p>

<p class="mlptext">Dne 16. června 1703 objevil plavčík z nadstěžně zemi. 17.
června se objevil přímo před námi velký ostrov či pevnina (nevěděli jsme, co to
je) s úzkou šíjí vybíhající na jižní straně do moře a s plytkou zátokou, do níž
by nevplula loď více než stotunová. Zakotvili jsme asi na mořskou míli od té
zátoky a kapitán poslal v pinasce tucet vyzbrojených mužů s nádobami pro vodu,
najdou-li ji. Požádal jsem ho, aby mi dovolil jít s nimi rozhlédnout se po
krajině a pokud možno ji probádat. Když jsme vystoupili na zem, neviděli jsme
ani řeky, ani pramene, ani stopy po obyvatelstvu. Mužstvo se tedy pustilo po
břehu a pátralo po čerstvé vodě poblíž moře. Já jsem šel asi míli po druhé
straně a zjistil jsem, že je tam kraj naprosto pustý a skalnatý. Omrzelo se mi
to, a tak když jsem neviděl nic, co by ukojilo mou zvědavost, vracel jsem se
zvolna k zátoce. Když se mi ukázalo moře, uviděl jsem, že mužstvo je už zase v člunu
a vesluje ze všech sil k lodi. Už jsem na ně chtěl křiknout, což by nebylo
bývalo tuze platné, ale vtom jsem uviděl, jak jde nějaký ohromný tvor v moři
skokem za nimi. Jak se brodil, nesahala mu voda příliš nad kolena, a šel
sáhodlouhým krokem. Jenže mužstvo bylo před ním na půl mořské míle a obluda
nemohla člun dohonit, protože dokola v moři bylo plno špičatých skalisk.
Dověděl jsem se to až potom, protože jsem si netroufal vyčkati, jak to
dobrodružství dopadne. Běžel jsem co nejrychleji tam, kam jsem prve mířil, a pak
jsem vylezl na strmý kopec, odkud jsem trochu přehlédl krajinu. Poznal jsem, že
je dokonale obdělaná. Nejvíce mě překvapila délka trávy, která byla na nivách
ponechaných na seno asi dvacet stop zvýši.</p>

<p class="mlptext">Dostal jsem se na silnici, jak jsem alespoň myslil, byla to
však pouhá stezka, po níž chodili domorodci přes ječmen. Šel jsem chvíli po ní,
ale neviděl jsem tuze kolem sebe, protože byly už blízko žně a obilí se tyčilo
aspoň na čtyřicet stop. Za hodinu jsem došel na konec pole. Bylo ohrazeno
plotem vysokým aspoň sto dvacet stop a tak vysokánskými stromy, že jsem ani
nemohl odhadnout jejich výšku. Z pole vedly schůd<span class="calibre4"></span>ky na vedlejší pole. Měly čtyři stupínky a na nejhořejším bylo
nutno překročit kámen. Nebyl jsem s to, abych vylezl po schůdcích, protože
každý stupínek byl na čtyři stopy a hořejší kámen přes dvacet stop. Snažil jsem
se najít v plotě skulinu, a tu jsem zpozoroval, že po vedlejším poli jde ke
schůdkům právě tak veliký domorodec jako onen, jehož jsem viděl pronásledovat
na moři náš člun. Napohled byl vysoký jako obyčejná zvonice, a pokud jsem mohl
odhadnout, bral každým krokem asi deset stop. Náramně jsem se polekal a ustrnul
a běžel se schovat do obilí. Viděl jsem ho odtamtud, jak se nahoře na schůdcích
ohlíží napravo na vedlejší pole, a slyšel jsem, jak volá mnohem hlasitěji než
hlásná trouba. Ten hluk se rozlehl tak vysoko ve vzduchu, že jsem zprvu opravdu
myslil, že je to hrom. Poté přišlo k němu sedm netvorů jako on se srpy v ruce,
velikými asi jako šest kos. Ti lidé nebyli tak ustrojeni jako on a byli to
patrně jeho sluhové a nádeníci. Když promluvil několik slov, dali se do sečení
obilí na poli, kde jsem ležel. Zůstával jsem co nejdále od nich. Ustupovalo se
mi nesmírně těžko. Stébla byla někdy ani ne stopu od sebe, takže jsem se mezi
nimi stěží prodíral. Postupoval jsem jakžtakž dopředu, až jsem se dostal na
místo, kde bylo obilí po dešti a větru polehlé. Dál už to nešlo ani o krok.
Stébla byla totiž tak spletena, že jsem nemohl prolézt, a osiny sražených klasů
byly tak špičaté, že mě píchaly přes šaty až na kůži. Slyšel jsem žence ani ne
sto yardů za sebou. Byl jsem schvácen námahou a propadl jsem docela smutku a zoufalství.
I lehl jsem si do brázdy a přál si z hloubi duše, abych tam dokonal. Plakal
jsem nad svou opuštěnou vdovou a osiřelými dětmi. Naříkal jsem nad svou
pošetilostí a svéhlavostí, s jakou jsem se pustil proti radám všech přátel a příbuzných
podruhé na cestu. Neubránil jsem se v tom strašném rozrušení myšlence na
Liliput, jehož obyvatelé na mne patřili jako na největší div, který se objevil
na zemi. Jednou rukou jsem tam utáhl císařské loďstvo a vykonal ještě jiné
činy, které budou navždy zapsány v kronikách oné říše. Potomci jim ani neuvěří,
třebaže je dosvědčí miliony. Uvažoval jsem, jak pokořující bude pro mne, když
se budu v tomto národě vyjímat tak nepatrně, jak by se u nás vyjímal každý
Lilipután. Ale uvědomoval jsem si, že to je mým nejmenším neštěstím. Vždyť je
přece známo, že čím větší jsou lidská stvoření, tím jsou surovější a ukrutnější.
A mohl jsem se nadít něčeho jiného, než že se proměním v sousto v ústech
prvního z těch obrovských divochů, který mě náhodou chytí? Filozofové nám tvrdí
jistě právem, že nic není veliké ani malé, leč při srovnávání. Možná že si osud
zamanul a dal najít Liliputánům národ, v němž jsou lidé proti nim tak drobní,
jako byli oni proti mně. A kdoví, nebude-li snad i toto ohromné lidské plémě
právě tak překonáno někde v dalekých končinách, které dosud nebyly objeveny.</p>

<p class="mlptext"><span class="calibre4">Byl jsem strachy téměř bez
sebe, a přece mi nedalo, abych nepokračoval v těch úvahách. Tu se náhle
přiblížil žnec až na deset yardů k brázdě, v které jsem ležel. Lekl jsem se, že
mě při dalším kroku zašlápne anebo přesekne srpem vedví. Právě když se chystal
zase postoupit, zaječel jsem tak silně, jak mi jen strach dovolil. Ohromný tvor
se zarazil, chvíli se díval všude pod sebe, až konečně vyslídil, že ležím na
zemi. Chvíli se opatrně rozmýšlel jako člověk, který chce polapit nebezpečné
zvířátko tak, aby ho nemohlo ani poškrábat, ani pokousat. Právě tak jsem já
chytával v Anglii lasici. Posléze se odhodlal uchopit mě ukazováčkem a palcem
zezadu v pase a podal si mě tři yardy před oči, aby se lépe podíval, jak
vypadám. Uhodl jsem, co zamýšlí. Osud mi dal tolik duchapřítomnosti, že když mě
držel v povětří asi šedesát stop nad zemí, rozhodl jsem se vůbec se nebránit,
abych mu nevyklouzl z prstů, třebaže mě bolestně mačkal v bocích. Odhodlal jsem
se toliko zdvihnout oči k slunci a sepnout prosebně ruce a promluvit poníženě
žalostným tónem, jak se slušelo v mém postavení. Trnul jsem, že mnou praští o zem,
jak to děláváme s odpornými zvířátky, když je chceme zahubit. Ale osud mi přál.
Můj hlas a mé posunky se mu zřejmě zalíbily. Začal mě pokládat za raritu a nemálo
žasl nad tím, že pronáším souvislá slova, třebaže jim nerozuměl. Zatím jsem se
už neudržel, sténal jsem a proléval slzy a otáčel hlavu k bokům. Naznačoval
jsem mu podle možnosti, jak ukrutně mě bolí, když mě svírá palcem a ukazovákem.
Pochopil patrně, co chci říci. Nadzdvihl si šos kabátu, položil mě opatrně do
něho a hned se mnou běžel za svým pánem. Byl to ten zámožný sedlák, kterého
jsem prve viděl na poli.</span></p>

<p class="mlptext">Sedlák vyslechl (jak jsem soudil z jejich hovoru) všechno, co
mu mohl sluha o mně říci, vzal slámku asi jako cestovní hůl a nadzdvihoval mi
jí šosy u kabátu. Pokládal je patrně za nějaký šat, který mi dala příroda.
Odfoukl mi vlasy, aby mi lépe viděl do obličeje. Svolal čeledíny a vyptával se
jich (jak jsem se později dověděl), zdali viděli někdy na polích stvořeníčka,
která by se mi podobala. Potom mě šetrně položil na všechny čtyři na zem. Ale
já jsem ihned povstal a chodil pomalu sem a tam, abych těm lidem ukázal, že
vůbec nepomýšlím na útěk. Všichni se sesedli kolem mne, aby viděli lépe na mé
pohyby. Smekl jsem klobouk a hluboce se sedlákovi uklonil. Poklekl jsem,
pozdvihl ruce i oči a promluvil co nejhlasitěji několik slov. Vyňal jsem z kapsy
tobolku a pokorně jsem mu ji podal. Přijal ji na dlaň, pak si ji podal až k očím,
aby viděl, co to vlastně je, potom ji několikrát obrátil špendlíkem (který
vytáhl z rukávu), ale nevěděl, co s ní. Naznačil jsem mu tedy, aby položil ruku
na zem. Potom jsem vzal peněženku, otevřel ji a vysypal mu všechno zlato na
dlaň. Bylo v ní šest kusů španělských čtyřpistolů a kromě toho dvacet až třicet
drobných mincí. Viděl jsem, jak si nasliňuje špičku malíčku a sbírá největší mince
jednu po druhé. Neměl vůbec potuchy, co to je. Pokynul mi, abych je strčil zase
do peněženky a pe<span class="calibre4"></span>něženku zpátky do
kapsy. To jsem také udělal, když jsem mu ji napřed několikrát nabídl.</p>

<p class="mlptext">Sedlák nabyl přesvědčení, že jsem asi rozumný tvor. Promlouval
na mne, ale zvuk jeho hlasu mi zaléhal v uších jako vodní mlýn, i když byla
jeho slova dosti zřetelná. Odpovídal jsem mu v několika řečech co nejhlasitěji
a on mi přistrkoval ucho na dva yardy, jenže nadarmo. Naprosto jsme si
nerozuměli. Potom poslal čeledíny po práci. Vytáhl z kapsy kapesník, přeložil
jej a prostřel na ruku, kterou roztáhl hřbetem na zem, dlaní nahoru, a pokynul
mi, abych na ni vystoupil. Bylo to snadné, neboť nebyla tlustší než jedna
stopa. Nezbývalo mi než uposlechnout. Abych nespadl, natáhl jsem se na
kapesníku; jeho cípy mě pak zabalil pro větší jistotu až po krk a tak mě odnesl
domů. Doma zavolal ženu a hned mě jí ukázal. Zavřískla a utekla, jako když
ženské v Anglii uvidí ropuchu nebo pavouka. Ale když chvíli pozorovala, jak si
počínám a jak dbám pokynů jejího manžela, brzy se se mnou smířila a časem ke
mně náramně přilnula.</p>

<p class="mlptext">Bylo asi dvanáct hodin v poledne a služka přinesla oběd. Byla
to jenom vydatná porce masa (jak se sluší na prostý selský stav) na míse, která
měřila v průměru asi čtyřiadvacet stop. U stolu byl sedlák se ženou, tři děti a
stará bába. Když usedli, postavil mě sedlák kousek od sebe na stůl, který byl
dvacet stop nad podlahou. Měl jsem hrozný strach a zůstával jsem co nejdále od
kraje, abych nespadl. Žena usekla ždibec masa, pak nadrobila na dřevěný talíř
chleba a přistrčila jej přede mne. Uklonil jsem se jí hluboce, vytáhl jsem nůž
a vidličku a dal se do jídla, což je tuze bavilo. Hospodyně poslala služku pro
malý kalíšek, do něhož se vešly asi dva galony, a nalila mi do něho. Uchopil
jsem nádobu s námahou do obou rukou a anglicky pronesl z plných plic co
nejuctivěji přípitek paní domu. Nad tím se tak upřímně rozesmáli, že jsem z toho
hluku div neohluchl. Nápoj měl chuť slabého moštu a nebyl nepříjemný. Potom mi
pán pokynul, abych přistoupil na okraj k jeho talíři. Ale když jsem šel po
stole, byl jsem ještě pořád všecek vyjeven, a tak jsem klopýtl (shovívavý čtenář
to snadno pochopí a omluví) o kůrku a upadl rovnou na tvář, aniž jsem se však
poranil. Ihned jsem povstal, a vida, že jsou ti dobří lidé znepokojeni, popadl
jsem klobouk, který jsem držel ze slušnosti pod paží, zamával jím nad hlavou a vyrazil
třikrát hurá, abych jim ukázal, že jsem si pádem vůbec neublížil. Ale když jsem
šel dále k svému pánovi (jak mu budu od nynějška říkat), jeho nejmladší syn,
který seděl hned vedle něho, asi desítiletý taškář, chytil mě za nohy a vyzdvihl
vysoko do vzduchu, až se mi třásly všechny údy. Ale otec mě synovi vytrhl, dal
mu po levém uchu takový pohlavek, že by srazil k zemi škadronu evropské jízdy,
a kázal, aby ho odvedli od stolu. Bál jsem se, že na mne hoch zanevře; vždyť
jsem si pamatoval, jak mají hoši u nás od přirozenosti spadeno na vrabce,
králíky, koťata a štěňata. A tak jsem klekl, ukazoval na chlapce a naznačoval
pánovi, pokud to jen šlo, že chci, aby synovi odpustil. Otec slíbil a kluk se
zase posadil. Šel jsem pak za ním a políbil mu ruku. Pán ho za ni uchopil, aby
mě jí lehce pohladil.</p>

<p class="mlptext">Mezi obědem vyskočila paní na klín její zamilovaná kočka.
Slyšel jsem za sebou hluk, jako když pracuje tucet punčochářů. Ohlédl jsem se a poznal
jsem, že to přede to zvíře. Bylo myslím třikrát větší než vůl, jak jsem soudil
podle její hlavy a pracky, když ji hospodyně hladila a krmila. Líté vzezření
toho tvora mě přivedlo nadobro z míry, třebaže jsem stál přes padesát stop od
ní až na druhém konci stolu a paní ji pevně držela, aby se snad nevymrštila a nechňapla
mě do drápů. Ale naštěstí mi nehrozilo nebezpečí. Když mě pán postavil na tři
yardy od ní, ani si mě nevšimla. Vždycky jsem slýchal a sám zakusil na cestách,
že prchá-li člověk před dravcem anebo dá najevo strach, nejspíše ho přiměje k tomu,
aby ho pronásledoval nebo napadl. Proto jsem se rozhodl, že nedám nijak na sobě
znát neklid. Prošel jsem se neohroženě pětkrát nebo šestkrát přímo před hlavou
kočky a došel jsem až na půl yardu k ní. Ucouvla, jako by ona měla ze mne větší
strach. Psů jsem se tolik neobával. Tři nebo čtyři psi přišli do světnice, jak
tomu bývá na statku. Jeden byl buldok a velikostí se vyrovnal čtyřem slonům,
druhý ohař, trochu vyšší než buldok, jenže ne tak zavalitý.</p>

<p class="mlptext">Když už bylo skoro po obědě, přinesla kojná v náručí asi
jednoroční dítě. To mě ihned vyslídilo, a jak se už nemluvňata obyčejně doprošují,
spustilo vřískot, že by jej bylo slyšet od Londýnského mostu až po Chelsea, aby
si smělo se mnou hrát. Jen aby mu vyhověla, matka mě vzala a přistrčila k dítěti.
Rázem mě popadlo v pase a strčilo si mě hlavou do úst. Zařval jsem tak silně,
že se mrně polekalo a upustilo mě. Kdyby mi nebyla matka podstrčila zástěru, byl
bych si jistě zlámal vaz. Kojná chtěla uklidnit děcko hrkátkem, jakousi dutou
nádobou plnou velkých kamenů, kterou mělo děcko lanem přivázanou na prsou. Ani
to nepomohlo, i nezbývalo jí než sáhnout k poslednímu prostředku a nakrmit je.
Pleť té kojné byla tak poseta skvrnami, uhry a pihami, že nemohlo být nic
odpornějšího na pohled. Přivedlo mě to na myšlenku o čisté pleti našich
anglických dam, které se nám jeví krásné jen proto, že jsou tak veliké jako my
a jejich nedostatky je vidět jen pod zvětšovacím sklem. To nám při pokuse
ukazuje, že i nejhebčí a nejbělejší pleť vypadá hrubě, drsně a nezdravě.</p>

<p class="mlptext">Pamatuji se, že se mi v Liliputu jevilo vzezření těch drobných
lidiček nejkrásnější na celém světě. Když jsem tam mluvil o té věci s jedním
učencem, s nímž jsem byl důvěrně znám, řekl mi, že má tvář mu připadá mnohem
hezčí a hladší, když se na mne dívá ze země než při pohledu zblízka, když ho
vezmu do ruky a přistrčím blízko k sobě. To prý je, jak se přiznal, zpočátku
ošklivé. Objevuje prý na mé kůži velké otvory. Pahýly mých vousů jsou prý
desetkrát tlustší než kančí štětiny a má pleť prý se skládá z několika naprosto
nesouladných barev. Dovoluji si na svou obhajobu říci, že jsem tak hezký jako
kterýkoliv muž v Anglii a že jsem po všech svých cestách jen trochu osmahlý.
Naproti tomu, když jsme hovořili o dámách z císařského dvora, říkal mi, že
jedna je pihovatá, druhá má příliš široká ústa a třetí příliš široký nos, což
jsem sám vůbec nerozpoznával. Uznávám, že to byla dosti zbytečná úvaha. Nemohl
jsem si ji však odepřít, aby si čtenář snad nemyslil, že ti obrovští tvorové
byli opravdu ohyzdní. Mám-li o nich říci pravdu, bylo to sličné plémě. A zvláště
rysy v obličeji mého pána, který byl pouhý sedlák, vypadaly velmi souměrně,
když jsem na něho patřil z výše šesti stop.</p>

<p class="mlptext"><span class="calibre4">Když bylo po obědě, odešel
pán za nádeníky, a jak jsem poznal z jeho hlasu a posunků, přísně své ženě
nakázal, aby na mne dávala pozor. Byl jsem tuze unavený a ospalý. Sotva to má
paní zpozorovala, položila mě na svou postel a přikryla čistým bílým
kapesníkem. Ten kapesník byl širší a hrubší než hlavní plachta na válečném
korábu.</span></p>

<p class="mlptext">Spal jsem asi dvě hodiny a zdálo se mi, že jsem doma u ženy a dětí.
To mě jenom ještě více rozesmutnilo, když jsem procitl a uviděl, že jsem v ohromné
světnici, která měří dvě stě až tři sta stop do šířky a přes dvě stě stop do
výšky, a ležím na posteli široké dvacet yardů. Má paní odešla poklízet a zamkla
mě. Postel byla osm yardů nad zemí. Byl bych rád slezl dolů, ale netroufal jsem
si zavolat. A i kdybych si byl troufal, byl bych marně volal svým hlasem přes
takovou dálku ze světnice, v níž jsem ležel, až do kuchyně, kde se zdržovala
rodina. Zatímco jsem tonul v těchto nesnázích, vylezly po zácloně dvě krysy a pobíhaly
a čmuchaly po posteli. Jedna mi přišla až k obličeji a tu jsem leknutím povstal
a vytasil na obranu tesák. Ohavy mě drze napadly z obou stran a jedna mě chytla
přední tlapou za límec. Ale ještě než mi mohla ublížit, poštěstilo se mi
rozpárat jí břicho. Klesla mi k nohám, a když druhá uviděla, co se stalo s její
družkou, dala se na útěk. Jak prchala, utržila ode mne ještě notnou ránu do
hřbetu, až jí crčela krev. Po tom hrdinském kousku procházel jsem se pomalu po
posteli, abych nabral dechu a vzpamatoval se. Nestvůry byly jako silný buldok,
jenže byly daleko mrštnější a zuřivější. Byly by mě jistě rozsápaly a sežraly,
kdybych byl před spaním odložil opasek. Změřil jsem ocas mrtvé krysy a shledal
jsem, že mu schází palec do dvou yardů. Ale ošklivilo se mi stáhnout zdechlinu
z postele, na níž dosud ležela a krvácela. Zpozoroval jsem, že je ještě trochu
živa, ale sekl jsem ji silně po krku, a tak jsem ji dorazil.</p>

<p class="mlptext">Krátce poté přišla do světnice má paní. Když uviděla, že jsem
všecek zakrvácen, přiběhla a vzala mě do ruky. Ukázal jsem s úsměvem na mrtvou
krysu a naznačoval jsem jí ještě jinak, že se mi nic nestalo. Měla z toho
nesmírnou radost a zavolala služku, aby nabrala chcíplou krysu do kleští a vyhodila
ji oknem. Postavila mě pak na stůl. Ukázal jsem jí svůj úplně zkrvavený tesák,
utřel jej do šosu a zastrčil zpátky do pochvy. Snažil jsem se naznačit své
paní, že chci, aby mě postavila na zem. Když to udělala, nevzmohl jsem se na
nic jiného, ledaže jsem ukázal prstem na dveře a několikrát se poklonil.
Konečně dobračka pochopila, co bych rád, i vzala mě znovu do ruky, zašla do
zahrady a postavila mě na zem. Poodešel jsem stranou asi na dvacet yardů a schoval
se na chvíli mezi dva šťovíkové listy.</p>

<p class="mlptext">Doufám, že mi laskavý čtenář promine, že se obírám s takovýmito
podrobnostmi. Ničemným sprosťákům se třeba budou zdát bezvýznamné. Filozofovi
naproti tomu poslouží k obohacení myšlení a obraz<span class="calibre4"></span>nosti, takže je zužitkuje ve veřejném i soukromém životě. Jedině
to jsem měl na mysli, když jsem předkládal světu tyhle a jiné zprávy o svých
cestách. Šlo mi v nich jen a jen o pravdu beze všech strojených učených a slohových
příkras. Jenže celý děj této cesty účinkoval na mne tak a tolik se mi vryl do
paměti, že jsem při spisování neopomenul ani jedinou důležitou okolnost. I tak
jsem po bedlivém prozkoumání vy<span class="calibre4"></span>škrtl
několik méně významných odstavců, aby se mi nepředhazovalo, že jsem nudný a malicherný.
Cestopiscům se to často vytýká a možná že nikoliv neprávem.</p>

</div>
</body>
</html>