<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Gulliverovy cesty</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection5">
<h2 class="mlpuroven1zvlastnipripady">KAPITOLA 8</h2>

<p class="mlpurove2kapilolafalesnynadpis"><span class="calibre4">Šťastnou
náhodou najde spisovatel možnost odejít z Blefusku. Po menších nesnázích se
dostane šťastně&nbsp;do své rodné země.</span></p>

<p class="mlptextbez1radku">Tři dni po tom, co jsem tam přišel, zašel jsem ze
zvědavosti na severovýchodní pobřeží ostrova a tam jsem zpozoroval asi na půl mořské
míle v moři něco jako převržený člun. Zul jsem boty a punčochy, a když jsem se
dobrodil asi na dvě stě nebo tři sta yardů, poznal jsem, že se ta věc příbojem
přibližuje. Tu jsem uviděl jasně, že je to opravdový člun, který byl asi
zahnán, jak jsem se domníval, bouří od lodi. Obrátil jsem se pak ihned zpátky k
městu a požádal Jeho císařské Veličenstvo, aby mi propůjčilo dvacet svých
nejvyšších korábů, které mu zbyly po ztrátě loďstva, a tři tisíce námořníků pod
velením místoadmirála. To loďstvo plulo dokola, zatímco já jsem se vracel
nejkratší cestou na pobřeží, kde jsem prve objevil ten člun. Shledal jsem, že
příboj jej zatím zahnal ještě blíže. Námořníci byli opatřeni lanovím, které
jsem předem spletl tak, aby bylo dosti silné. Když ty lodi přijely, svlékl jsem
se a brodil, až jsem došel na sto yardů od člunu. Potom jsem musel plavat, až
jsem se dostal k němu. Námořníci mi hodili konec lana. Přivázal jsem ho do díry
na přídi člunu a druhý konec k válečnému korábu. Ale poznal jsem, že všechna ta
námaha není k ničemu. Nedosáhl jsem na dno a nic jsem nepořídil. V té nesnázi
jsem byl nucen plavat za člunem a postrkovat ho jednou rukou co chvíli dopředu.
Příliv mi přál a dostal jsem se tak daleko, že mi už vyčnívala z vody brada a cítil
jsem dno. Dvě nebo tři minuty jsem odpočíval a potom jsem zase člun postrčil a tak
to šlo dále, až mi moře sahalo jenom pod paždí. Když bylo po nejnamáhavější
části mého úkolu, vyňal jsem ostatní provazy, které jsem měl složeny v jedné
lodi, a přivázal je nejprve ke člunu a potom k devíti lodím, které mě
doprovázely. Vál příznivý vítr, námořníci táhli a já postrkoval, až jsme se
octli čtyřicet yardů od břehu. Počkal jsem na odliv. Potom jsem se dostal k člunu
po souši, s pomocí dvou tisíc lidí jsem ho provazy a stroji naklonil tak, že se
převrátil na dno, a shledal jsem, že je jen trochu poškozen.</p>

<p class="mlptext">Nebudu čtenáře obtěžovat tím, jak těžce jsem dovesloval s pomocí
jakýchsi lopatek, které mě stály deset dní práce, se svým člunem do královského
přístavu blefuskuánského. Sotva jsem tam dojel, objevil se mohutný sběh lidí,
žasnoucích nad takovou ohromnou lodí. Řekl jsem císaři, že mi sama Štěstěna
hodila ten člun do cesty, aby mě zavezl někam, odkud se snad vrátím do své
vlasti. A prosil jsem Jeho Veličenstvo o poukaz na materiál na vystrojení člunu
a zároveň o povolení k odjezdu. Po laskavých domluvách mi je ráčil udělit.</p>

<p class="mlptext"><span class="calibre4">Bylo mi pořád divné, že
jsem neslyšel nic o rychlém poslu od našeho císaře na dvůr blefuskuánský, pokud
šlo o mne. Jak mi bylo později důvěrně oznámeno, Jeho Veličenstvo císař, jehož
ani ve snu nenapadlo, že bych měl potuchu o jeho záměrech, domníval se, že jsem
odešel do Blefusku, jenom abych splnil slib, a že se po té obřadné návštěvě
zase za několik dní vrátím. Ale nakonec se přece jen znepokojoval nad tím, že
jsem tak dlouho pryč. A tak po poradě s komořím a s ostatními z té tajné rady
vypravil urozeného člověka s opisem článků obžaloby proti mně. Ten vyslanec měl
nařízeno, aby poukázal panovníku blefuskuánskému na velkou shovívavost svého
pána, který se prý spokojí jen tím, že přijdu o zrak. Že prý jsem utekl před
soudem, a nevrátím-li se do dvou hodin, že budu zbaven titulu nardaka a prohlášen
za zrádce. Vyslanec k tomu ještě dodal, že jak jeho pán očekává, dá mě jeho
blefuskuánský bratr pro udržení míru a přátelské shody mezi oběma říšemi poslat
zpátky do Liliputu se svázanýma rukama i nohama, abych byl potrestán jako
zrádce.</span></p>

<p class="mlptext"><span class="calibre4">Císař blefuskuánský se tři
dni radil a potom poslal odpověď sestavenou ze samých zdvořilostí a omluv.
Pokud prý běží o to, poslat mě svázaného, ví jeho bratr, že je to nemožné.
Jakkoliv prý jsem ho připravil o loďstvo, je mi přece velmi zavázán za mnoho
dobrých služeb, které jsem mu prokázal při sjednávání míru. Oběma Veličenstvům
se ostatně brzo uleví. Našel jsem totiž na břehu ohromnou loď, která mě může odvézt
na moře. Nařídil prý, aby ji s mou pomocí a pod mým vedením vystrojili, a doufá,
že za několik měsíců budou obě říše zbaveny té nesnesitelné přítěže.</span></p>

<p class="mlptext"><span class="calibre4">Posel se s tou odpovědí
vrátil do Liliputu a panovník blefuskuánský mi oznámil, co se stalo. Přitom mi
nabízel (arci přísně důvěrně) svou milostivou ochranu, setrvám-li u něho ve
službě. Věřil jsem mu to sice upřímně, rozhodl jsem se však, že už nikdy,
bude-li mi jen trochu možno vyhnout se tomu, nebudu skládat důvěru ve vladaře a
ministry. Poděkoval jsem mu náležitě za přátelské úmysly, ale prosil jsem ho
poníženě, aby mi prominul. Osud, ať už dobrý, nebo zlý, hodil mi do cesty loď,
a tak jsem se rozhodl, že se raději vydám na oceán, než abych byl podnětem k rozmíšce
mezi tak mocnými panovníky. A ani se nezdálo, že by se byl císař nad tím mrzel.
Čirou náhodou jsem přišel na to, že je mému rozhodnutí velmi rád a ministři
většinou též.</span></p>

<p class="mlptext">Tyto úvahy mě pohnuly k tomu, abych odjel poněkud dříve, než
jsem zamýšlel. Dvůr, který se už nemohl dočkat, až budu pryč, velmi ochotně mi
k tomu poskytl pomoc. Pět set dělníků se zaměstnávalo tím, že mi robilo za mého
řízení dvě plachty do člunu, a to tak, že prošili třináctero svých
nejsilnějších pláten. Hmoždil jsem se s výrobou provazů a lan, a to tak, že jsem
splétal jejich nejsilnějších deset, dvacet až třicet. Velký kámen, který jsem
po dlouhém hledání našel na břehu moře, sloužil mi za kotvu. Na vymazání lodi a
jiné potřeby dostal jsem lůj ze tří set krav. Dalo mi neuvěřitelně mnoho práce,
než jsem porazil největší stromy na vesla a stěžně. Při tom mi byli velmi
nápomocni lodní tesaři Jeho Veličenstva; pomohli mi je ohoblovat, když jsem je
předtím zhruba otesal.</p>

<p class="mlptext">Když bylo za nějaký měsíc všechno přichystáno, oznámil jsem
Jeho Veličenstvu, že jsem mu k službám a že se chci rozloučit. Císař s králov<span class="calibre4"></span>skou rodinou vyšel z paláce. Ulehl jsem na
tvář, abych mu políbil ruku, kterou mi milostivě podal. Rovněž mi podala ruku
císařovna a mladí princové a princezny. Jeho Veličenstvo mě obdařilo padesáti
peněženkami po dvou stech spruzích a k tomu ještě svým obrazem v životní
velikosti, který jsem ihned vložil do rukavice, aby se nepoškodil. Při mém
odjezdu bylo tolik obřadností, že jimi nebudu tentokrát čtenáře obtěžovat.</p>

<p class="mlptext"><span class="calibre4">Naložil jsem do člunu sto
poražených volů a tři sta ovcí a k tomu tolik chleba a pití a pečeného masa,
kolik mi čtyři sta kuchařů stačilo připravit. Vzal jsem s sebou šest živých
krav a dva býky a stejně tolik bahnic a skopců s úmyslem dovézti je do své
domoviny a rozplemenit ten chov. Abych je mohl na lodi krmit, měl jsem pořádnou
otep sena a pytlík zrní. Byl bych s sebou rád vzal tucet domorodců, ale císař
mi to naprosto nedovolil. Dal mi bedlivě prohlédnout kapsy, a ještě mě čestným
slovem zavázal, že mu neodvezu žádného poddaného, i kdyby svolil a chtěl.</span></p>

<p class="mlptext">Přichystav si tedy všechno, jak to jen šlo, vyplul jsem o šesté
ráno čtyřiadvacátého září 1701. Když jsem ujel při jihovýchodním větru asi
čtyři mořské míle na sever, zočil jsem o šesté večer asi půl míle na severozápad
ostrůvek. Připlul jsem a zakotvil na závětrné straně ostrova, který byl patrně
neobydlen. Potom jsem se trochu posilnil a ulehl. Spal jsem dobře, jak počítám,
aspoň šest hodin, neboť za dvě hodiny po mém procitnutí svítalo. Byla jasná
noc. Posnídal jsem před východem slunce. Vytáhl jsem kotvu, a protože vál
příznivý vítr, plul jsem stejným směrem jako předešlého dne; řídil jsem se
kapesním kompasem. Měl jsem v úmyslu doplout, půjde-li to, na některý z těch
ostrovů, co leží podle mého domnění na severovýchod od Země Van Diemenovy. Celý
ten den jsem nic nespatřil. Teprve nazítří, asi o třetí odpoledne, když jsem
podle svého odhadu urazil čtyřiadvacet mil od Blefusku, zahlédl jsem
plachetnici, která směřovala na jihovýchod. Já jsem plul přesně na východ.
Dával jsem jí znamení, ale nedostával jsem odpověď. Poznal jsem však, že ji doháním,
neboť vítr polevil. Napjal jsem co nejvíce plachty. Za půl hodiny mě zahlédla,
vystrčila vlajku a vypálila z děla. Nelze ani vyslovit, jakou jsem měl radost,
když mi neočekávaně zasvitla naděje, že uvidím opět svou milovanou domovinu a ty
drahé zástavy, které jsem v ní zanechal. Loď popustila plachty a 26. září jsem
ji mezi pátou a šestou večer dohonil. Když jsem uviděl její anglickou vlajku,
poskočilo mi srdce. Krávy a ovce jsem strčil do kapes u kabátu a s ce<span class="calibre4"></span>lým malým nákladem zásob dostal jsem se na
palubu. To plavidlo byl anglický obchodní koráb, který se vracel po Severním a Jižním
moři z Japonska. Kapitánem byl pan John Biddel z Deptfordu, velmi uhlazený
člověk a znamenitý lodník. Byli jsme právě na třicátém stupni jižní zeměpisné
šířky. Na lodi bylo asi padesát mužů. Setkal jsem se tam se svým starým druhem,
jistým Petrem Williamsem, který mi vydal před kapitánem dobré vysvědčení. Ten
pán jednal se mnou laskavě a žádal mě, abych mu pověděl, kde jsem byl naposled
a kam jedu. Několika slovy jsem mu to řekl, ale on si myslil, že třeštím a že
mi přestálá nebezpečí popletla hlavu. Vyňal jsem tedy z kapsy svůj černý hovězí
dobytek a ovce; ty ho uvedly v úžas a rázem přesvědčily o mé pravdomluvnosti.
Potom jsem mu ukázal zlato, které mi dal císař blefuskuánský, spolu s obrazem
Jeho Veličenstva v životní velikosti a jinými <span class="calibre4">vzácnostmi
té země. Dal jsem mu dvě peněženky po dvou stech spruzích a slíbil jsem mu, že
mu po příjezdu do Anglie věnuji stelnou krávu a ovci.</span></p>

<p class="mlptext">Nebudu čtenáře obtěžovat podrobnou zprávou o této cestě, která
se z valné části vydařila. 13. dubna 1702 jsme přijeli do Dun. Potkala mě jen
jedna nehoda, že mi totiž krysy odnesly na lodi jednu ovci. Její ohlodané kosti
jsem našel v díře. Ostatní dobytčata jsem dostal šťastně na břeh a nechal je
pást na kuželkovém hřišti v Greenwichi; s chutí se krmila hebkou trávou,
ačkoliv jsem se obával opaku. Nebyl bych je na té dlouhé cestě udržel naživu,
kdyby mi nebyl kapitán odměřil trochu svých nejlepších sucharů. Ty, rozetřeny
na prášek a smíchány s vodou, byly jejich stálým žrádlem. Za tu krátkou dobu,
co jsem pobyl v Anglii, vydělal jsem slušné peníze tím, že jsem je ukazoval
mnoha urozeným i jiným lidem. Než jsem se vydal na druhou cestu, prodal jsem je
za šest set liber. Co jsem se naposled vrátil, shledávám, že chov slušně vzrostl,
zejména ovce. Doufám, že to velmi prospěje vlnařskému průmyslu, neboť mají
hebké rouno.</p>

<p class="mlptext"><span class="calibre4">Pobyl jsem u své ženy a rodiny
jenom dva měsíce, neboť nezkrotná touha po cizích krajinách mi nedala, abych
tam zůstal déle. Zanechal jsem ženě patnáct set liber a usadil jsem ji v řádném
domě v Redriffu. Ostatní majetek jsem vezl s sebou jednak v penězích, jednak ve
zboží a těšil jsem se, že si pomohu ke jmění. Nejstarší strýc John mi zanechal
pozemek u Eppingu, vynášející ročně asi třicet liber. Ve Fetter Lane jsem měl
na dlouhou dobu pronajatou hospodu U Černého býka. Ta mi vynášela také tolik,
takže nebylo nebezpečí, že bych zanechal rodinu v úzkých. Syn John,
pojmenovaný po strýci, byl na gymnáziu a dobře se učil. Dcera Betty (která je
teď už dobře vdána a má děti) tehdy ještě šila. Rozloučil jsem se se ženou, s chlapcem
i s děvčetem a všichni jsme slzeli. Odebral jsem se na Dobrodružství, námořní
loď o třech stech tunách, jedoucí do Suratu. Velel na ní kapitán John Nicholas
z Liverpoolu. Ale vypravování o této cestě nutno odložit do druhého dílu mých
Cest.</span></p>

</div>
</body>
</html>