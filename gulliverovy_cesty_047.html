<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA 10">
    <meta name="apple-mobile-web-app-capable" content="yes">
    <title>KAPITOLA 10</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./gulliverovy_cesty_046.html">
    <link rel="next" href="./gulliverovy_cesty_048.html">
    <meta name="nb-order" content="43">
    <link rel="self" href="gulliverovy_cesty_047.html">
    <meta name="nb-identifier" content="swift-gulliverovy-cesty-44e1be9">
    <meta name="nb-role" content="chapter">
  </head>
  <body data-nb-words="2217" data-nb-chars="13501" class="nb-role-chapter nb-custom-style">
    <nav role="doc-toc">
      <li><a href="gulliverovy_cesty_005.html">Vydavatel čtenáři</a></li>
      <li><a href="gulliverovy_cesty_006.html">Dopis kapitána Gullivera&nbsp;příbuznému Sympsonovi</a></li>
      <li><a href="gulliverovy_cesty_007.html">Díl I
          CESTA&nbsp;DO LILIPUTU</a>
        <ul class="plain">
          <li><a href="gulliverovy_cesty_008.html">KAPITOLA 1</a></li>
          <li><a href="gulliverovy_cesty_009.html">KAPITOLA 2</a></li>
          <li><a href="gulliverovy_cesty_010.html">KAPITOLA 3</a></li>
          <li><a href="gulliverovy_cesty_011.html">KAPITOLA 4</a></li>
          <li><a href="gulliverovy_cesty_012.html">KAPITOLA 5</a></li>
          <li><a href="gulliverovy_cesty_013.html">KAPITOLA 6</a></li>
          <li><a href="gulliverovy_cesty_014.html">KAPITOLA 7</a></li>
          <li><a href="gulliverovy_cesty_015.html">KAPITOLA 8</a></li>
        </ul>
      </li>
      <li><a href="gulliverovy_cesty_016.html">Díl II
          CESTA&nbsp;DO BROBDINGNAGU</a>
        <ul class="plain">
          <li><a href="gulliverovy_cesty_017.html">KAPITOLA 1</a></li>
          <li><a href="gulliverovy_cesty_018.html">KAPITOLA 2</a></li>
          <li><a href="gulliverovy_cesty_019.html">KAPITOLA 3</a></li>
          <li><a href="gulliverovy_cesty_020.html">KAPITOLA 4</a></li>
          <li><a href="gulliverovy_cesty_021.html">KAPITOLA 5</a></li>
          <li><a href="gulliverovy_cesty_022.html">KAPITOLA 6</a></li>
          <li><a href="gulliverovy_cesty_023.html">KAPITOLA 7</a></li>
          <li><a href="gulliverovy_cesty_024.html">KAPITOLA 8</a></li>
        </ul>
      </li>
      <li><a href="gulliverovy_cesty_025.html">Díl III
          CESTA DO LAPUTY, BALNIBARBI, LUGGNAGGU, GLUBBDUBDRIBU&nbsp;A DO JAPONSKA</a>
        <ul class="plain">
          <li><a href="gulliverovy_cesty_026.html">KAPITOLA 1</a></li>
          <li><a href="gulliverovy_cesty_027.html">KAPITOLA 2</a></li>
          <li><a href="gulliverovy_cesty_028.html">KAPITOLA 3</a></li>
          <li><a href="gulliverovy_cesty_029.html">KAPITOLA 4</a></li>
          <li><a href="gulliverovy_cesty_030.html">KAPITOLA 5</a></li>
          <li><a href="gulliverovy_cesty_031.html">KAPITOLA 6</a></li>
          <li><a href="gulliverovy_cesty_032.html">KAPITOLA 7</a></li>
          <li><a href="gulliverovy_cesty_033.html">KAPITOLA 8</a></li>
          <li><a href="gulliverovy_cesty_034.html">KAPITOLA 9</a></li>
          <li><a href="gulliverovy_cesty_035.html">KAPITOLA 10</a></li>
          <li><a href="gulliverovy_cesty_036.html">KAPITOLA 11</a></li>
        </ul>
      </li>
      <li><a href="gulliverovy_cesty_037.html">Díl IV
          CESTA DO ZEMĚ&nbsp;HVAJNINIMŮ</a>
        <ul class="plain">
          <li><a href="gulliverovy_cesty_038.html">KAPITOLA 1</a></li>
          <li><a href="gulliverovy_cesty_039.html">KAPITOLA 2</a></li>
          <li><a href="gulliverovy_cesty_040.html">KAPITOLA 3</a></li>
          <li><a href="gulliverovy_cesty_041.html">KAPITOLA 4</a></li>
          <li><a href="gulliverovy_cesty_042.html">KAPITOLA 5</a></li>
          <li><a href="gulliverovy_cesty_043.html">KAPITOLA 6</a></li>
          <li><a href="gulliverovy_cesty_044.html">KAPITOLA 7</a></li>
          <li><a href="gulliverovy_cesty_045.html">KAPITOLA 8</a></li>
          <li><a href="gulliverovy_cesty_046.html">KAPITOLA 9</a></li>
          <li><a href="gulliverovy_cesty_047.html">KAPITOLA 10</a></li>
          <li><a href="gulliverovy_cesty_048.html">KAPITOLA 11</a></li>
          <li><a href="gulliverovy_cesty_049.html">KAPITOLA 12</a></li>
        </ul>
      </li>
      <li><a href="gulliverovy_cesty_050.html">Poznámky pod čarou</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./gulliverovy_cesty_046.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">KAPITOLA 10</span></h1>
        <p class="chunk" data-nb-ref-number="2" data-nb-words="50" data-nb-chars="323"><span class="idea" data-nb-ref-number="2" id="idea2" data-nb-words="50" data-nb-chars="323"><strong>Spisovatelovo zařízení a&nbsp;šťastný život u&nbsp;Hvajninimů. Jak silně se&nbsp;zdokonaloval v&nbsp;ctnosti, rozmlouvaje s&nbsp;nimi. Jejich rozmluvy. Pán oznámí spisovateli, že&nbsp;musí odejíti ze&nbsp;země. Spisovatel padne ze&nbsp;zármutku do&nbsp;mdlob, ale nakonec se&nbsp;podrobí. S&nbsp;pomocí spoluslužebníkovou si&nbsp;vymyslí a&nbsp;zhotoví kánoi a&nbsp;pustí se&nbsp;nazdařbůh na&nbsp;moře.</strong></span></p>
        <p class="chunk" data-nb-ref-number="3" data-nb-words="363" data-nb-chars="2370"><span class="idea" data-nb-ref-number="3" id="idea3" data-nb-words="363" data-nb-chars="2370">Zařídil jsem si&nbsp;hospodářstvíčko úplně podle své chuti. Pán mi&nbsp;dal postavit asi šest yardů od&nbsp;domu jizbu podle jejich způsobu. Stěny a&nbsp;podlahu jsem si&nbsp;vymazal hlínou a&nbsp;pokryl ji&nbsp;sítěnými rohožkami, jež jsem si&nbsp;sám zhotovil. Vydrhl jsem si&nbsp;konopí, jež tam roste divoce, a&nbsp;udělal si&nbsp;z&nbsp;něho jakés takés cíchy. Ty&nbsp;jsem nacpal peřím ptáků, chycených do&nbsp;ok&nbsp;z&nbsp;jahujských žíní; ptáci mi&nbsp;byli znamenitou potravou. Nožem jsem si&nbsp;vyrobil dvě židle, při čemž hrubší a&nbsp;namáhavější práci za&nbsp;mne zastal ryzák. Když jsem rozedral šaty na&nbsp;cáry, vyrobil jsem si&nbsp;nové z&nbsp;kůže králíků a&nbsp;jakéhosi krásného zvířete skorem stejně velikého jako králík, zvaného nnuhnoh, které má&nbsp;kůži porostlou jemným chmýřím. Udělal jsem si&nbsp;z&nbsp;nich též obstojné punčochy. Střevíce jsem si&nbsp;podrazil dřevem, které jsem vyřízl ze&nbsp;stromu a&nbsp;přizpůsobil svrškům, a&nbsp;když se&nbsp;mi&nbsp;svršky rozedraly, nahradil jsem je&nbsp;koží jahujskou, usušenou na&nbsp;slunci. Z&nbsp;dutých stromů jsem vybíral med a&nbsp;rozřeďoval ho&nbsp;vodou nebo jedl s&nbsp;chlebem. U&nbsp;žádného člověka se&nbsp;tak neosvědčila pravdivost těchto dvou zásad: že&nbsp;totiž přirozenost se&nbsp;ukojí velmi lehce a&nbsp;nouze je&nbsp;matkou vynalézavosti. Těšil jsem se&nbsp;naprostému tělesnému zdraví a&nbsp;duševnímu klidu. Nepociťoval jsem proradnost ani vrtkavost přítele, ani křivdu tajného nebo vyloženého nepřítele. Neměl jsem proč podplácet ani se&nbsp;lísat, abych získal přízeň nějakého velikána nebo jeho stvůry. Nebylo mi&nbsp;třeba záštity před úskokem nebo násilím. Nebylo tam ani lékaře, který by&nbsp;mi&nbsp;zničil tělo, ani právníka, který by&nbsp;mě&nbsp;přivedl na&nbsp;mizinu, ani udavače, který by&nbsp;číhal na&nbsp;má&nbsp;slova a&nbsp;skutky a&nbsp;osnoval proti mně za&nbsp;peníze falešné žaloby. Nebylo tam posměváčků, karatelů, pomlouvačů, kapsářů, záškodníků, lupičů, návladních, šašků, karbaníků, státníků, vtipálků, mrzoutů, mluvků, polemiků, vrahů, raubířů, výtečníků. Ani vůdců a&nbsp;stoupenců stran a&nbsp;klik. Ani ponoukačů k&nbsp;neřesti buď sváděním, nebo příkladem. Ani žalářů, popravčích sekyr, šibenic, mrskadel a&nbsp;pranýřů. Ani šejdířských kupců a&nbsp;řemeslníků. Ani pýchy, ješitnosti a&nbsp;strojenosti. Ani floutků, chvastounů, opilců. Ani klepavých, marnotratných matrón. Ani omezených, nadutých školometů. Ani dotěrných, zpupných, svárlivých, křiklounských, hulvátských, prázdných, domýšlivých, klnoucích kumpánů. Ani lotrů povýšených z&nbsp;prachu pro samé neřesti, ani ušlechtilců svržených do&nbsp;prachu pro samé ctnosti. Ani velmožů, hudců, soudců a&nbsp;tanečních mistrů.</span></p>
        <p class="chunk" data-nb-ref-number="4" data-nb-words="352" data-nb-chars="2139"><span class="idea" data-nb-ref-number="4" id="idea4" data-nb-words="352" data-nb-chars="2139">Dostalo se&nbsp;mi&nbsp;cti, že&nbsp;jsem byl připuštěn mezi různé Hvajninimy, kteří chodili k&nbsp;mému pánu na&nbsp;oběd nebo na&nbsp;návštěvu. Jeho Blahorodí pán mě&nbsp;při tom milostivě nechával v&nbsp;pokoji, abych mohl poslouchat jejich hovor. On&nbsp;i&nbsp;jeho společníci se&nbsp;leckdy snížili k&nbsp;tomu, že&nbsp;mi&nbsp;dávali otázky a&nbsp;poslouchali mé&nbsp;odpovědi. Míval jsem též občas čest doprovázet svého pána na&nbsp;návštěvy u&nbsp;jiných. Netroufal jsem si&nbsp;vůbec mluvit, jen když jsem odpovídal na&nbsp;otázku, a&nbsp;to&nbsp;ještě s&nbsp;tajnou lítostí, protože jsem ztrácel tolik času na&nbsp;vlastní nápravu. Zato jsem si&nbsp;nadmíru liboval své postavení skromného posluchače při oněch rozmluvách, v&nbsp;nichž se&nbsp;probíraly toliko věci užitečné, vyjadřované co&nbsp;nejstručněji a&nbsp;nejpřípadněji. Drží při nich, jak už&nbsp;jsem řekl, hodně na&nbsp;slušnost, ale na&nbsp;obřadnost ani dost málo. Každý mluví jen pro potěšení sobě i&nbsp;společníkům. Není při tom skákání do&nbsp;řeči, rozvláčnosti, nakvašenosti ani různosti v&nbsp;názorech. Jsou toho mínění, že&nbsp;když se&nbsp;lidé sejdou, chvilka mlčení hodně povznáší rozhovor. Poznal jsem, že&nbsp;je&nbsp;to&nbsp;pravda. Za&nbsp;těch krátkých pomlk v&nbsp;řeči vynořují se&nbsp;jim v&nbsp;hlavě nové myšlenky, které velmi osvěžují hovor. Obyčejně pojednávají o&nbsp;přátelství a&nbsp;blahovůli nebo pořádku a&nbsp;šetrnosti, někdy o&nbsp;viditelných zjevech v&nbsp;přírodě nebo o&nbsp;dávných podáních, o&nbsp;hranicích a&nbsp;mezích ctnosti, o&nbsp;spolehlivých vodítkách rozumu nebo o&nbsp;nějakém usnesení, které se&nbsp;má&nbsp;stát na&nbsp;příštím valném shromáždění. Často též o&nbsp;rozmanitých přednostech básnictví. Mohu snad bez domýšlivosti podotknout, že&nbsp;má&nbsp;přítomnost jim poskytovala dosti látky k&nbsp;hovoru. Tak měl můj pán příležitost zasvěcovat přátele do&nbsp;příběhu mého i&nbsp;mé&nbsp;vlasti. Ráčili se&nbsp;pokaždé rozpovídat tak, že&nbsp;to&nbsp;nebylo lidskému pokolení nijak ke&nbsp;cti; proto ani nebudu po&nbsp;nich opakovat, co&nbsp;řekli. Smím snad toliko poznamenat, že&nbsp;Jeho Blahorodí pán rozuměl k&nbsp;mému nemalému podivu povaze Jahuů všech zemí zřejmě mnohem lépe než já. Probral všechny naše neřesti a&nbsp;pošetilosti a&nbsp;odhalil mnoho takových, o&nbsp;nichž jsem se&nbsp;mu&nbsp;ani nezmínil, a&nbsp;to&nbsp;tak, že&nbsp;si&nbsp;představil, jaké vlastnosti by&nbsp;v&nbsp;sobě mohl vyvinout tamní Jahu se&nbsp;špetkou rozumu. A&nbsp;došel k&nbsp;závěru až&nbsp;příliš pravděpodobnému, že&nbsp;je&nbsp;to&nbsp;tvor ničemný a&nbsp;bídný.</span></p>
        <p class="chunk" data-nb-ref-number="5" data-nb-words="113" data-nb-chars="672"><span class="idea" data-nb-ref-number="5" id="idea5" data-nb-words="113" data-nb-chars="672">Přiznám se&nbsp;bez obalu, že&nbsp;té&nbsp;trochy cenných vědomostí, jež mám, nabyl jsem jen z&nbsp;ponaučení od&nbsp;něho a&nbsp;z&nbsp;rozmluv mezi ním a&nbsp;jeho přáteli. Kdybych je&nbsp;i&nbsp;nadále poslouchal, zakládal bych si&nbsp;na&nbsp;tom více, než kdybych diktoval nejpřednějším a&nbsp;nejmoudřejším sněmům evropským. Obdivoval jsem se&nbsp;síle, sličnosti a&nbsp;rychlosti domorodců. Takové sdružení ctností u&nbsp;tvorů tak rozkošných vzbuzovalo ve&nbsp;mně posvátnou bázeň. Zprvu jsem ovšem nepociťoval onu přirozenou úctu, kterou k&nbsp;nim mají Jahuové a&nbsp;všechna ostatní zvířata. Ale ani jsem se&nbsp;nenadál a&nbsp;přešla mi&nbsp;do&nbsp;krve a&nbsp;byla smíšena s&nbsp;uctivou láskou a&nbsp;vděčností za&nbsp;to, že&nbsp;se&nbsp;tak snižují a&nbsp;rozlišují mě&nbsp;od&nbsp;ostatních příslušníků mého druhu.</span></p>
        <p class="chunk" data-nb-ref-number="6" data-nb-words="141" data-nb-chars="852"><span class="idea" data-nb-ref-number="6" id="idea6" data-nb-words="141" data-nb-chars="852">Když jsem pomyslil na&nbsp;rodinu, přátele, krajany a&nbsp;na&nbsp;lidské pokolení vůbec, viděl jsem, co&nbsp;skutečně jsou. Jsou to&nbsp;Jahuové vzezřením i&nbsp;povahou, snad poněkud zušlechtěnější a&nbsp;nadaní darem řeči. Jenže všechen rozum obracejí toliko na&nbsp;zvelebení a&nbsp;rozmnožení neřestí, jichž mají jejich tamější spolubratři jen tolik, kolik jim uštědřila příroda. Kdykoliv jsem náhodou spatřil v&nbsp;jezeře nebo studánce odraz vlastní podoby, odvrátil jsem tvář s&nbsp;hrůzou a&nbsp;hnusem nad sebou a&nbsp;spíše jsem snesl pohled na&nbsp;obyčejného Jahua než na&nbsp;sebe. Jak jsem rozmlouval s&nbsp;Hvajninimy a&nbsp;hleděl na&nbsp;ně, jal jsem se&nbsp;napodobovat jejich chůzi a&nbsp;posunky. Ten návyk mi&nbsp;zůstal a&nbsp;přátelé si&nbsp;mě&nbsp;často dobírají, že&nbsp;klusám jako kůň. Já&nbsp;to&nbsp;ovšem pokládám za&nbsp;velikou poklonu. Nezapírám též, že&nbsp;při řeči upadám do&nbsp;hlasu a&nbsp;manýry hvajninimské. Když se&nbsp;mi&nbsp;pro to&nbsp;posmívají, nikterak mě&nbsp;to&nbsp;nepokořuje.</span></p>
        <p class="chunk" data-nb-ref-number="7" data-nb-words="202" data-nb-chars="1198"><span class="idea" data-nb-ref-number="7" id="idea7" data-nb-words="202" data-nb-chars="1198">Uprostřed všeho toho blaha, když jsem si&nbsp;o&nbsp;sobě myslil, že&nbsp;jsem nadosmrti zaopatřen, vzkázal pro mne pán jednou zrána poněkud dříve než obyčejně. Postřehl jsem, že&nbsp;se&nbsp;tváří nějak rozpačitě a&nbsp;neví, jak načít řeč. Po&nbsp;krátké pomlce mi&nbsp;řekl, že&nbsp;neví, jak přijmu to, co&nbsp;mi&nbsp;chce říci. Na&nbsp;posledním valném shromáždění přišla prý řeč na&nbsp;Jahuy a&nbsp;zástupci se&nbsp;pozastavili nad tím, že&nbsp;chová v&nbsp;rodině Jahua (čímž myslili mne) spíše jako Hvajninima než jako němou tvář. Je&nbsp;prý známo, že&nbsp;se&nbsp;mnou často rozmlouvá, jako by&nbsp;z&nbsp;mé&nbsp;společnosti mohl mít nějaký prospěch nebo potěšení. Takové jednání se&nbsp;prý neshoduje ani s&nbsp;rozumem, ani s&nbsp;přírodou a&nbsp;je&nbsp;to&nbsp;věc u&nbsp;nich doposud neslýchaná. Shromáždění prý mu&nbsp;domlouvá, aby mě&nbsp;buďto zaměstnal jako ostatní příslušníky mého druhu, nebo mi&nbsp;naporučil odplavat zase zpátky, odkud jsem přišel. První prostředek prý naprosto zamítli všichni Hvajninimové, kteří mě&nbsp;někdy viděli buď u&nbsp;něho, nebo u&nbsp;sebe. Protože prý mám nádavkem k&nbsp;přirozené zvrhlosti těch zvířat jakési zárodky rozumu, projevili obavu, abych snad ty&nbsp;Jahuy, kteří jsou už&nbsp;od&nbsp;přirozenosti draví a&nbsp;štítí se&nbsp;práce, nezvábil do&nbsp;lesnatých a&nbsp;hornatých končin země a&nbsp;nevodil je&nbsp;v&nbsp;noci v&nbsp;zástupech hubit hvajninimský dobytek.</span></p>
        <p class="chunk" data-nb-ref-number="8" data-nb-words="100" data-nb-chars="586"><span class="idea" data-nb-ref-number="8" id="idea8" data-nb-words="100" data-nb-chars="586">Pán podotkl, že&nbsp;naň okolní Hvajninimové denně naléhají, aby vyhověl domluvě shromáždění. Nemůže to&nbsp;prý již déle odkládat. Obává se, že&nbsp;mi&nbsp;nebude možno odplavat jinam. Přeje si&nbsp;tedy, abych si&nbsp;sestrojil nějaké plavidlo podobné těm, jež jsem mu&nbsp;popsal, které by&nbsp;mě&nbsp;odvezlo po&nbsp;moři. Jeho sluhové i&nbsp;sluhové jeho sousedů prý mi&nbsp;budou při té&nbsp;práci nápomocni. Nakonec řekl, že&nbsp;co&nbsp;se&nbsp;jeho týče, podržel by&nbsp;si&nbsp;mě&nbsp;rád tak dlouho, dokud bych byl naživu. Vidí prý, že&nbsp;napodobováním Hvajninimů už&nbsp;jsem se&nbsp;vyléčil z&nbsp;některých špatných návyků a&nbsp;sklonů, pokud je&nbsp;toho má&nbsp;nižší přirozenost vůbec schopna.</span></p>
        <p class="chunk" data-nb-ref-number="9" data-nb-words="54" data-nb-chars="333"><span class="idea" data-nb-ref-number="9" id="idea9" data-nb-words="54" data-nb-chars="333">Připomněl bych zde čtenáři, že&nbsp;se&nbsp;nařízení valného shromáždění v&nbsp;té&nbsp;zemi vyjadřuje slovem hnhloajn, což znamená, lze-li to&nbsp;tak přeložit, domluvu. Ani je&nbsp;nenapadá, že&nbsp;by&nbsp;se&nbsp;mohl rozumový tvor k&nbsp;něčemu nutit. Lze mu&nbsp;jen radit nebo domlouvat. Vždyť nikdo nemůže neposlouchat rozumu, aniž by&nbsp;se&nbsp;vzdával nároku býti zván rozumovým tvorem.</span></p>
        <p class="chunk" data-nb-ref-number="10" data-nb-words="325" data-nb-chars="1929"><span class="idea" data-nb-ref-number="10" id="idea10" data-nb-words="325" data-nb-chars="1929">Nad pánovou řečí mě&nbsp;pojal nesmírný zármutek a&nbsp;zoufalství. Nemoha snésti ta&nbsp;smrtelná muka, jimiž jsem trpěl, svalil jsem se&nbsp;mu&nbsp;v&nbsp;mdlobách k&nbsp;nohám. Když jsem se&nbsp;zase vzpamatoval, řekl mi, že&nbsp;soudil, že&nbsp;jsem umřel (oni totiž nepodléhají takovýmto slabostem přirozenosti). Odpověděl jsem mu&nbsp;chabým hlasem, že&nbsp;by&nbsp;mi&nbsp;smrt byla bývala až&nbsp;přílišným štěstím. Nemohu ovšem kárat to&nbsp;shromáždění za&nbsp;jejich domluvu ani přátele za&nbsp;jejich naléhání. Přesto by&nbsp;se&nbsp;podle mého slabého a&nbsp;zvrhlého úsudku snad lépe srovnávalo s&nbsp;rozumem, kdyby nebyli až&nbsp;tak neúprosní. Neuplavu ani mořskou míli, a&nbsp;nejbližší pevnina je&nbsp;od&nbsp;nich podle všeho vzdálena přes sto. Mnohé součástky potřebné k&nbsp;výrobě malé loďky, která by&nbsp;mě&nbsp;odvezla, vůbec se&nbsp;u&nbsp;nich nevyskytují. Přesto se&nbsp;o&nbsp;to&nbsp;z&nbsp;poslušnosti a&nbsp;z&nbsp;vděčnosti k&nbsp;Jeho Blahorodí pokusím, třebaže je&nbsp;to, jak soudím, nemožné a&nbsp;vydávám se&nbsp;do&nbsp;záhuby. Jistá čáka na&nbsp;ukrutnou smrt že&nbsp;je&nbsp;pro mne nejmenším zlem. I&nbsp;když třeba nějakým podivným dobrodružstvím šťastně vyváznu, jak mohu s&nbsp;klidem pomyslit na&nbsp;to, že&nbsp;budu žít mezi Jahuy a&nbsp;propadat znovu svým zvrhlostem, když nebudu mít před sebou příklady, které by&nbsp;mě&nbsp;vedly a&nbsp;udržely na&nbsp;dráze ctnosti. Vím až&nbsp;příliš dobře, o&nbsp;jak pádné důvody se&nbsp;opírají usnesení moudrých Hvajninimů a&nbsp;že&nbsp;je&nbsp;nezviklají protidůvody mne, bídného Jahua. Poděkoval jsem mu&nbsp;tedy poníženě za&nbsp;nabídnutou pomoc jeho sluhů při výrobě loďky a&nbsp;požádal ho&nbsp;o&nbsp;řádnou lhůtu na&nbsp;tak těžkou práci. Řekl jsem, že&nbsp;se&nbsp;vynasnažím nějak se&nbsp;protlouci. Vrátím-li se&nbsp;někdy do&nbsp;Anglie, kojím se&nbsp;nadějí, že&nbsp;budu pět chválu na&nbsp;slovutné Hvajninimy a&nbsp;stavět lidstvu jejich ctnosti za&nbsp;vzor a&nbsp;tím prospěji svému pokolení. Pán mi&nbsp;několika stručnými slovy milostivě odpověděl a&nbsp;povolil mi&nbsp;dvouměsíční lhůtu na&nbsp;zhotovení člunu. Hned kázal mému spoluslužebníku ryzákovi (na takovou dálku si&nbsp;snad mohu troufat říkat mu&nbsp;tak), aby se&nbsp;řídil mými pokyny. Řekl jsem totiž pánovi, že&nbsp;mi&nbsp;ryzákova pomoc postačí, a&nbsp;věděl jsem, jak ke&nbsp;mně lne.</span></p>
        <p class="chunk" data-nb-ref-number="11" data-nb-words="94" data-nb-chars="558"><span class="idea" data-nb-ref-number="11" id="idea11" data-nb-words="94" data-nb-chars="558">Nejprve jsem společně s&nbsp;ním zašel na&nbsp;onu stranu pobřeží, kde mě&nbsp;dalo vysadit mé&nbsp;vzbouřené mužstvo na&nbsp;pevninu. Vystoupil jsem na&nbsp;pahorek a&nbsp;rozhlédl se&nbsp;na&nbsp;všechny strany po&nbsp;moři. Tu&nbsp;se&nbsp;mi&nbsp;zazdálo, že&nbsp;na&nbsp;severovýchodě vidím ostrůvek. Vytáhl jsem kapesní dalekohled. Opravdu jsem jej zřetelně rozeznal. Podle mého odhadu ležel asi ve&nbsp;vzdálenosti pěti mořských mil. Ryzákovi se&nbsp;ovšem jevil jenom jako modrý oblak. Netušil, že&nbsp;by&nbsp;byla kromě jeho země ještě nějaká jiná, a&nbsp;nebyl tak zběhlý v&nbsp;rozeznávání vzdálených předmětů jako my, kdož jsme v&nbsp;tom živlu jako doma.</span></p>
        <p class="chunk" data-nb-ref-number="12" data-nb-words="163" data-nb-chars="1010"><span class="idea" data-nb-ref-number="12" id="idea12" data-nb-words="163" data-nb-chars="1010">Jakmile jsem objevil ten ostrov, už&nbsp;jsem dále neuvažoval. Rozhodl jsem, že&nbsp;se&nbsp;stane, bude-li to&nbsp;možné, mým prvním vyhnanstvím a&nbsp;ostatek ponechám osudu. Vrátil jsem se&nbsp;domů a&nbsp;po&nbsp;poradě s&nbsp;ryzákem zašli jsme opodál do&nbsp;mlází. Tam jsme nařezali, já&nbsp;nožem a&nbsp;on&nbsp;ostrým pazourkem, připevněným podle tamějšího způsobu velmi uměle k&nbsp;dřevěnému topůrku, různých dubových haluzí tlustých asi jako hůlka a&nbsp;k&nbsp;tomu několik silnějších. Nebudu čtenáře obtěžovat podrobným líčením svého postupu. Postačí, když řeknu, že&nbsp;jsem si&nbsp;s&nbsp;pomocí ryzáka, který vykonával nejnamáhavější práci, za&nbsp;šest týdnů zhotovil jakousi indiánskou kánoi, jenže mnohem objemnější, a&nbsp;potáhl ji&nbsp;jahujskými kožemi, dobře sešitými konopnou nití vlastní výroby. Má&nbsp;plachta se&nbsp;skládala rovněž z&nbsp;koží těch zvířat. Používal jsem však koží z&nbsp;nejmladších, pokud jsem je&nbsp;sehnal. Starší byly příliš tuhé a&nbsp;tlusté. Opatřil jsem si&nbsp;též čtyři vesla. Dovnitř jsem si&nbsp;uložil hojnost vařeného masa z&nbsp;králíků a&nbsp;drůbeže a&nbsp;vzal si&nbsp;dvě láhve, jednu s&nbsp;mlékem a&nbsp;druhou s&nbsp;vodou.</span></p>
        <p class="chunk" data-nb-ref-number="13" data-nb-words="237" data-nb-chars="1386"><span class="idea" data-nb-ref-number="13" id="idea13" data-nb-words="237" data-nb-chars="1386">Kánoi jsem vyzkoušel na&nbsp;velkém rybníce blíže pánova domu a&nbsp;potom jsem vyspravil její vady. Všechny spáry jsem ucpal jahujským lojem, až&nbsp;jsem viděl, že&nbsp;neteče a&nbsp;unese mne i&nbsp;můj náklad. Když jsem ji&nbsp;jakžtakž zdokonalil, dal jsem ji&nbsp;velmi opatrně odvézt Jahuy k&nbsp;moři pod řízením ryzáka a&nbsp;ještě jednoho sluhy. Všechno bylo přichystáno a&nbsp;nastal den mého odjezdu. Rozloučil jsem se&nbsp;se&nbsp;svým pánem i&nbsp;s&nbsp;paní a&nbsp;celou rodinou; oči se&nbsp;mi&nbsp;při tom zalévaly slzami a&nbsp;srdce mi&nbsp;usedalo žalem. Ale Jeho Blahorodí pán si&nbsp;umínil jednak ze&nbsp;zvědavosti a&nbsp;možná (smím-li to&nbsp;tak bez vychloubání říci) též z&nbsp;laskavosti vyprovodit mě&nbsp;až&nbsp;na&nbsp;kánoi a&nbsp;vzal s&nbsp;sebou několik okolních přátel. Musel jsem čekat přes hodinu na&nbsp;příliv. Vida, že&nbsp;duje příznivý vítr směrem k&nbsp;ostrovu, na&nbsp;nějž jsem hodlal zamířit, rozloučil jsem se&nbsp;s&nbsp;pánem podruhé. Ale když jsem se&nbsp;chystal sklonit k&nbsp;zemi a&nbsp;políbit mu&nbsp;kopyto, prokázal mi&nbsp;čest, že&nbsp;mi&nbsp;je&nbsp;sám pozdvihl lehce k&nbsp;ústům. Jsem si&nbsp;dobře vědom toho, jak se&nbsp;mi&nbsp;vytýkala zmínka o&nbsp;této poslední okolnosti. Moji pomlouvači ráčí pokládat za&nbsp;nepravděpodobné, že&nbsp;by&nbsp;se&nbsp;taková vznešená osoba snížila k&nbsp;tomu, aby uštědřila tak veliké vyznamenání tvoru mnohem nižšímu, jako jsem já. Nezapomněl jsem též, jak se&nbsp;někteří cestovatelé chlubívají vzácnými přízněmi, jichž se&nbsp;jim dostalo. Kdyby se&nbsp;tak ti&nbsp;pomlouvači lépe obeznámili s&nbsp;ušlechtilou a&nbsp;zdvořilou povahou Hvajninimů, smýšleli by&nbsp;záhy jinak.</span></p>
        <p class="chunk" data-nb-ref-number="14" data-nb-words="21" data-nb-chars="134"><span class="idea" data-nb-ref-number="14" id="idea14" data-nb-words="21" data-nb-chars="134">Složil jsem poklonu i&nbsp;ostatním Hvajninimům, kteří byli ve&nbsp;společnosti Jeho Blahorodí. Potom jsem vstoupil do&nbsp;kánoe a&nbsp;odrazil od&nbsp;břehu.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./gulliverovy_cesty_048.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>